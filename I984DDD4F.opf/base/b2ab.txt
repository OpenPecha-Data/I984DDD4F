༄༅།།སུབྷགཀུལཤཏཾཔཏིརྡྷཱཏུནཱབཛྲདྷཱརོགཏེཔནྠིཀཱཡཔྲདྷྲྀཥྱཾཧིཔནྠཱསྭབྷཱུཏེསྱཙ།ཨུཔཡནཡལིཁེསམཔྟཾགཏེསརྦདྷཱཏོབིརཱམཱཤདྷརྨསྱབུདྡྷཱམཧཱསཏྭཨེཏེམཏཱི།གགཀརུཎཔརཱགཤཱུནྱཱབིཔཱཏཾམཧཱསམྨིཏསྱསྭབྷཱབཻཀསརྦཾནིམིཏྟསྱསརྦཾཛལཾ།བརབིནཡནཧཱཧིཀཱུཊསྱནཔྲཱཏིཛྙཱརིདྷིསནྟསྭབྷཱབྱཉྫཀཱཧཾནམཿཤྲཱིགུརུབྷཱབཙ།།ཨབྷིཀྲྀཏཡབརཱཀྲམསྱཱསནེབོདྷིབཱིརོབིཙིཏྟཾབིཤེཥཾསདེཤཱཤྩམུམཱརཅ།ཨནལབརསདོཔྲདྷྲྀཥྱཾརབིདྭཱརཤཱཏཱིཀྵྞཡོཿཔགམྦྷཱིརཤཱུནྱཱཧིཤསྟྲཱཔྫཀཿ།ཀརུཎཙནིཁིལེབིནིརྦྷཱགཀཱམབྱུསྱཏྲིདྷཱཏྭཱིཤྭརཿཥོཌཤཿཤུདྡྷཏེཛོཛཊཱི།མཎིཧིརམུཀཱུཊཏཱཏཔྲཎམྱཾཙཙིཏྟཾཨནུཏྟརཨུཥྞཱིཥཤཱཀྱསྱསིཾཧཱཡཧི།ཛྙཱནཱཧོསམྨིཏོདརྦགཏིགུཎཙསབོཔཏིརྦྷཱུཥིཏསྱ།སམྦྷཱརཀྵཽཥབྷིཙཀྲབིཔམཧིཏམཱནྟཀོཥཱནྡྷརསྨིཿསམྦརྞསྭཱདྷྭརཱུཔཛྙཛཡབིཙརདྲྀཥྟཱམཧཱཏྲཱིཏཏཱནྟཿདེབཱཧཾམཉྫུགྷོཥཱསུབྷཥིཏསཁཱཏྭཔཊོཿདྷེནུབྷཱབཿ།ཡཱུནཱམཱནཱཤྲབྱཧྲྀདཡཔྲྀཐུནེཏྲདྷརྨསྱབྷཱགྱཱཔྲཛྙཱཙེཏྟཾརུགྨམཙལམཧཱསཽཁརཱཛཱཔྲཎཱིནཱཾ།ཀརྞཔྲཱཀྲྀཌཾརསམམིཏབྷཱངྒོཏཱབཱིནཱགཻརྟྱཾབཛྲགྷོཥེཤཱམདྷུརབཙབཱགཱིཤྭརཀཱམདྷེནུཿ།པྲམཱཎཾཤབྡཻཛྙེཡདྷཏུབིདཙཎྜབྱབཱལོཀམཱརཿ།སུཙཱརཾཔྲཏྱཀྵཱནུདྷརཧིཏཤིལྤཾཧིཏབནྱཏཱསུ།ཧརཱསམྦརྻསྱཱནྟེརབཧཀདྷརྨཾམཧཱཏཏྭརཱཛཱ།པྲཎམྱཾཔཉྩཾཔཎྜིཏཔིདབིདྷིཏྲྱདྷྭབརྟཱིཾཔྲཙཀྲཻཿ།སྭརཱཾསབྟབྷྱོདེབབསུམཏིཛམྦཱུཛཏགུཎཿ།ཤྲིཏཾཏྲྱདྷྭཱཏིཔྲཡསུགཏཡདྷརྨཱཿསཀལཏཱ།སིཏེརཾཤབྡཻཿཤཱསནཔཏིཙཤཱསྟཾཏཧརིབྷིཿ།ཤིརོབྷིཿཔཱུཛཾདྷཱརྨཙབྷབསུརཏྣཱཨབལིཏེ།ཤུནྱཱཏཱཏྲྱདྷྭསྭཏཀཱཡཾནབིཀལྤཱ།ཏུཏྤནྣཾཁཾརཏྣཛལཾསཽམསུནཱིརྟཱིཾཿ།མཾཛོརྒྷོཥཾམཱཡབྷབཾཤྲིཏབྷབཾཏཱ།དྷིཥྛཻརཱནནྡེདྷྭཛཔཱཎྜིཏྱམཧཱམཱ།༄༅།
།བསྐལ་པ་བཟང་པོའི་ལེགས་པའི་ལམ་གྱི་སྣང་བའི་ཁམས་ཀྱིས་ལེགས་པར་བྲིས་པའི་ལམ་དུ་དམ་པ་རིགས་བརྒྱའི་བདག་པོ་རྡོ་རྗེ་འཆང་ཆེན་སོང་བའི་སྐུ། །སངས་རྒྱས་རྣམས་ནི་རང་གི་ས་ལ་སྟེ་གོ་འཕང་སེམས་ཅན་ཀུན་གྱིས་བགྲོད་པའི་ཐབས་ཚུལ་ཆོས་ཀྱི་དབྱིངས་ནས་དམིགས་པ་མེད་པའི་རེ་བའི་མགྲིན་པ་བླ་མ་དམ་པ་འདི་དག་ལ་རྫོགས།
།སྟོང་པ་ཆེན་པོའི་དྲ་བ་ཀུན་ལ་རང་བཞིན་གྱིས་ཁྱབ་པར་འཐུལ་བའི་མཁའ་དང་སྙིང་རྗེ་དབྱེར་མེད་གཅིག་ཏུ་འགྲོགས་པའི་རང་བཞིན་མཚན་མར་འཛིན་པའི་དམ་བཅའ་མེད་པའི་ཐུགས།
།མཆོག་གི་ངོ་བོ་ཐམས་ཅད་འདུས་པའི་སྤྱི་གཟུགས་ཀྱི་ཕུང་པོའི་རྫུ་འཕྲུལ་དང་ཕྲིན་ལསགསལ་བྱེད་ཆེན་པོ་དངོས་དང་བརྒྱུད་པའི་དཔལ་ལྡན་བླ་མར་བདག་ཕྱག་འཚལ།

།བྱང་ཆུབ་མངོན་དུ་མཛད་ཕྱིར་རྡོ་རྗེའི་གདན་ལ་སྤ་བར་ལོག་བློའི་བདུད་ཚོགས་ཡུལ་དང་བཅས་པ་རྣམས་སངས་རྒྱས་གང་གིས་བཏུལ་བའི་ཁྱད་པར་གྱི་མཚོན་དེ་ནི། །ཟབ་མོ་སྟོང་པའི་རེག་བྱས་དངོས་པོ་དངོས་མེད་དུ་འཇིག་པ་ལ་རྣོ་བའི་མཆོག་གི་སྣང་བ་དམ་པའི་ཉི་མ་བཅུ་གཉིས་འབར་བའི་གཟི་བརྗིད་དང༌།
།སྙིང་རྗེ་བཅུ་དྲུག་ཟླ་བ་དག་པའི་སྙིང་དང་དབྱེར་མེད་འདོད་པ་རབ་ཏུ་བཀོད་པའི་རྒྱལ་ཐབས་ཀྱི་འདོད་པ་དང་གཟུགས་དང་གཟུགས་མེད་པའི་ཁམས་གསུམ་པོ་ནི་མ་ལུས་ལ།
།དབང་ཕྱུག་བླ་ན་མེད་པའི་རྒྱལ་བ་ཅོད་པན་ཉིད་དེ་གཙུག་ཏོར་གྱི་རྩེ་མོ་ལྟར་མི་མངོན་པར་འཕགས་པའི་ནོར་བུ་འོད་ཟེར་གྱི་རལ་པ་རིང་དུ་འཕྲོ་བ་ཅན་ཤཱཀྱ་སེང་གེར་འདུད།
།ཨེ་མ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་གསལ་བའི་མེ་ལོང་ནང་དུ་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་སོང་བའི་ཡོན་ཏན་གྱི་ཕུང་པོ་ཕ་རོལ་དང་མཐའ་མེད།
།འཁོར་བའི་མིག་ནག་པོ་སྨན་རྨོངས་པ་ཆེན་པོའི་

མུན་པ་གཅོད་པ་མཆོག་ཏུ་མི་འགྱུར་བའི་སྣང་བ་མི་ཟད་རྒྱན་གྱི་འཁོར་ལོའི་མཛོད་དུ་གྱུར་པ། །དེ་ཉིད་དུས་གསུམ་གྱི་རྒྱལ་བས་རང་གི་མཁྱེན་པའི་གཟུགས་སུ་གཟིགས་ནས་ཡང་དག་བསྔགས་པ་ལྷག་པའི་ལྷ། །འཇམ་དབྱངས་སྨྲ་བའི་དབང་པོ་ཁྱོད་དང་དོ་ཟླ་ཉིད་དུ་བདག་ནི་མཁས་པའི་ལེགས་བཤད་འཇོ་བར་མཛོད།
།ཟག་པ་མེད་པའི་སྙིང་པོའི་ལང་ཚོ་ཀུན་གྱི་དཔལ་མོ་ཆོས་ཐམས་ཅད་སྒྲིབ་པ་མེད་པར་གཟིགས་བྱེད་ཀྱི་མིག་ཡངས་མ།
།ཤེས་རབ་མི་འགྱུར་བའི་གསེར་གྱི་སྙིང་ཐག་གིས་བདེ་བ་ཆེན་རྒྱལ་པོ་ཟུང་འཇུག་ཏུ་འདྲེན་པའི་རྩེ་དགའ་དགོད། །རྣ་བའི་བཅུད་ལེན་ཡན་ལག་དྲུག་ཅུ་ལས་འདས་ཤིང་ཚད་མེད་པ་སྙན་པའི་འགྱུར་ཁུག་ཅན་སྐྱེ་བ་སྟེ་འབྱུང་ཁུང་རྒྱུད་མངས་ཀྱི་གླུར་འབབ་པ།
།གཞོམ་མེད་རྡོ་རྗེ་དབྱངས་ཀྱི་དབང་ཕྱུག་མ་སྟེ་ངག་དབང་ལྷ་མོས་ངག་གི་འདོད་འཇོར་

སྩོལ། །སྒྲ་དང་ཚད་མའི་རིག་པ་གཏུམ་པོས་ལྟ་ངན་ཏེ་ཚིག་དོན་གྱི་ལོག་རྟོག་མ་ལུས་ཤེས་བྱའི་དབྱིངས་སུ་བསད། །བཟོ་དང་གསོ་བ་རིག་པ་བས་འགྲོ་བ་རྗེས་སུ་འཛིན་པའི་ཕན་པ་དང་བདེ་བ་མངོན་སུམ་ཉིད་དུ་ཡང་དག་རྒྱུ་བ་སྟེ་དོན་བྱེད་ལ།
།ཆོས་ཐམས་ཅད་ཀྱི་དྲ་བ་སྡོམ་པའི་ནང་གི་དེ་ཁོ་ན་ཉིད་སྨྲ་བ་ཀུན་གྱི་རྒྱལ་མཆོག་གམ་པོ་ཆེ། །སྣ་ལྔ་རིག་པ་ལ་མཁས་པ་དང་གྲུབ་པའི་འཁོར་ལོ་དུས་གསུམ་ན་བསྒྱུར་བ་རྣམས་ལ་དང་བས་བསྟོད།
།མཐོ་རིས་ལྷའི་ཡོན་ཏན་བདུན་གྱི་རིགས་ལྡན། གཟུགས་བཟང༌། ལོངས་སྤྱོད་ཆེ་བ། ཤེས་རབ་ཕུན་སུམ་ཚོགས་པ། དབང་ཕྱུག་ལྡན། ནད་མེད། ཤིན་ཏུ་ཚེ་རིང་བ་དང་ལྷུམས་ནས་འཛམ་གླིང་ས་ལ་བལྟམས་པའི་ལྷ།
།དུས་གསུམ་གྱི་སངས་རྒྱས་ཀུན་གྱི་དགོངས་པ་ས་སྐྱ་པ་གང་ལ་བརྟེན་པའི་ཆོས་ཐམས་ཅད། །མི་འཇིགས་པ་སེང་གེའི་སྒྲ་ཡིས་སྟོན་པ་པོ་ཉིད་དང་བསྟན་པའི་བདག་པོ་ནི་དཔལ་ལྡན་ས་སྐྱ་པ་=ཡིན་ལ་?།
།དེའི་ཆོས་དང་སྲིད་ཀྱི་བརྒྱུད་

པ་རིན་ཆེན་ཚར་དུ་དངར་བའི་ཕྲེང་བ་དེ་རྣམས་སྤྱི་བོས་མཆོད། །སྟོང་ཉིད་དུས་གསུམ་ངོ་བོ་ཉིད་སྐུའི་རང་བཞིན་རྣམ་པར་རྟོག་མེད་སྐྱེས། །ནམ་མཁའི་རིན་ཆེན་ནང་དུ་ཤར་བའི་ཆུ་ཟླ་བ་ལྟ་བུའི་རི་མོ་འདུས་མ་བྱས་པའི་གར།
།འཇམ་པའི་དབྱངས་དེ་ཉིད་སྲིད་པ་སྒྱུ་མའི་འཁྲུལ་འཁོར་གྱི་ཟོལ་ལ་བརྟེན་ཡང་འཇམ་པའི་དབྱངས་དངོས་ཉིད་དུ། །ཀུན་གྱིས་ངེས་པའི་པཎ་ཆེན་ཀུན་དགའ་རྒྱལ་མཚན་དེ་ཡིས་བདག་བྱིན་གྱིས་རློབས།
།སྲིད་ཞིར་རྟག་ཏུ་གནས་པའི་བཀྲ་ཤིས་ཀྱི། །དངོས་པོ་ཐམས་ཅད་གང་གི་ཡོན་ཏན་དུ། །ཤེས་བྱ་ལམ་རྣམ་པར་དབྱེ་བ་ལས་བཤད་པའི་ཏིང་ངེ་འཛིན་གྱི་ཡོན་ཏན་གྱི་རྒྱན། ཀུན་གྱིས་ཚོར་བའི་སྒྲ་ཉིད་དུ།
།དབྱེར་མེད་འདོད་པ་གཅིག་ཏུ་མཉན་པར་བཀོད། །འབྲས་བུ་བདེ་བར་གཤེགས་པའི་སྙིང་པོ་ཡོངས་གྲུབ་དུ་གྱུར་པ་ལ། །རྣམ་པ་ཐམས་ཅད་མཁྱེན་པའི་སར་བཞེད་པ་དེ་ཉིད། །གྲུབ་ཕྱིར་ཁྱབ་བདག་དུས་མཁྱེན་རྒྱལ་པོ་ཡི།
།མདོ་བསྐལ་བཟང་ལས། དེ་བཞིན་གཤེགས་པ་དུས་མཁྱེན་རྒྱལ་པོ་ནི། །སྙན་ངག་མཁན་དེ་བདེ་གཤེགས་རྩ་མཆོག་ལ། །ཚིགས་སུ་བཅད་པའི་དབྱངས་ཀྱིས་བསྟོད་ནས་ཀྱང༌། །དང་པོར་བྱང་ཆུབ་མཆོག་ཏུ་སེམས་བསྐྱེད་དོ།
།ཞེས་བཤད་པ་ལྟར། སྙན་ངག །རྣམ་ཐར་དབྱངས་ཀྱི་དཀྱིལ་འཁོར་རྫོགས་པའི་གླུ། །དད་པའི་རང་བཞིན་ཀུན་ནས་ཡངས་པ་ཡི། །གཏིང་མཐའ་དཔག་པར་དཀའ་བ་ཆུ་ཡི་གཏེར། །བསྲུབས་པ་ལས་སྐྱེས་ཞེས་རིག་བྱེད་གཏམ་རྒྱུད་དུ་བཤད་པའི་ཟླ་བ་དག་པའི་ཆ་ཤས་རེར།
།ལེགས་བཤད་བསིལ་ཟེར་བྱེ་བ་འཛག་པ་ཅན། །དབྱངས་ཀྱི་རྒྱལ་མོ་སྙན་ངག་རིག་པའི་དཔྱིད།

།ཉམས་དང་འགྱུར་བ་ཕུལ་ཆེ་བ་སྟོང་གི་འཛུམ་ཞལ་ནས། །རྣམ་ཐར་འདི་ཉིད་སྨྲ་བ་དོན་ལྡན་ངོམ་པའི་ལྕེ་བཞིན་དུ། །རྟོགས་བརྗོད་བནྡྷུ་ཛཱི་བ་ཀ་སྟེ་རྩ་ལག་འཚོ་ཞེས་པའི་མེ་ཏོག་དམར་པོ་འདི་བསྐྲུན། །དེ་ཡང་ས་ལ་བདེ་འགྲོ་ལྷའི་གྲོང་ཁྱེར།
།འཕོས་པ་གང་ཡུལ་གྲུ་དེ་ལ་དཔལ་འབྱོར། །སྲིད་རྩེར་ལུད་པ་ཀཻ་ལ་ཤའི། །ས་འཛིན་ཁོར་ཡུག་དག་གིས་བརྟེན། །མུ་ཏིག་འོད་ཆགས་འཛུམ་དཀར་གྱིས། །ལེགས་དཔྱད་གཏམ་འདི་བསུ་བ་ཡི།
།རབ་རྟོག་གི་རྒྱན་ཀུན་དགའ་ཁོང་ནས་དགོད་པ་བཞིན། །ལྗོངས་ཀྱི་ཐིག་ལེ་བཟང་པོ་འདར། །རྒྱལ་བའི་དཀྱིལ་འཁོར་ཀུན་ཚོགས་ནས། །གཞན་གྱི་དོན་ལ་སྤྲོས་པ་རྨད་བྱུང་བུ། །འོད་ལྡན་འཆི་མེད་ལྷའི་ལམ་ལས་བབས།
།སར་གནས་དེ་ལ་ལྷ་ཐོག་མ་གནམ་ལྷ་སྤྱི་རིང༌། གནམ་ལྷ་གཡུ་རིང༌། གནམ་ལྷ་དབུ་སེ་དང་མཆེད་གསུམ་ལ་སྟོད་མངའ་རིས་ཀྱི་ ས་མཚམས་སུ་བྱོན། གདུང་བརྒྱུད་འདི་ལྡོང་རུས་ཆེན་བཅོ་བརྒྱད་འདུལ་མཁན་གྱི་གཙོ་བོ་གནམ་ལྷ་གཡུ་རིང་ནས་དེད་པའི་རིགས་ཞེས།
།གྲགས་པས་མཚན་ཡང་ཉིན་བཞིན་དཀར། །སྣང་བས་ཆོས་ཀྱི་པདྨ་དང༌། །སྲིད་པའི་ཀུནྡ་ལྷན་ཅིག་ལྷན་ཅིག་བརྗོད་པའི་རྒྱན་དར་ཞིང་།
།ཉི་ཟླའི་བྱེད་པ་འགོག་འགོག་རྒྱན་པ་བྱུང་ངོ་། །མངོན་མཐོ་ལྷའི་རིགས་དེ་ས་གཞི་ལ། །འགྲོ་བའི་བསོད་ནམས་སྐྱེ་བར་ལྡན་པའི་ཞིང༌། །རྣམ་དག་འགྲོ་ལ་ཕན་པས་འཚོ། །བསྔགས་པར་རབ་འོས་ཇི་སྙེད་ལས།
།ཁ་ཅིག་མ་སངས་དཔའ་བོ་ཆེ་སྟེ་དེ་ཡང་གནམ་ལྷ་གཡུ་རིང་གིས་དམུའི་བུ་མོ་དམུ་བཟའ་ལྡེམ་བུ་ཁབ་ཏུ་བཞེས་པ་ལ། མ་སངས་སྤུན་བདུན་སྐྱེས་པའི་གཅེན་དྲུག་འོད་ཀྱི་ལྷ་ཐག་བརྐྱང་ནས་ལྷ་ཡུལ་དུ་གཤེགས།
གཅུང་གིས་ཐོག་ལྷ་བོད་ཆེན་གྱི་བུ་མོ་ཐོག་ལྕམ་འུར་མ་ཁབ་ཏུ་བཞེས་པ་ལ་སྲས་ཐོག་ཚ་དཔའ་བོ་སྟག །དེས་ཀླུའི་བུ་མོ་ཀླུ་ལྕམ་བྲ་མ་ཁབ་ཏུ་བཞེས་པའི་སྲས་ཀླུ་ཚ་སྟག་པོ་འོད་ཆེན། དེས་མོན་བཟའ་མཚོ་མོ་རྒྱལ་ཁབ་ཏུ་བཞེས་པ་ལ་སྲས་གཅིག་གཡའ་དང་སྤང་གི་མཚམས་སུ་སྐྱེས་པས་མིང་གཡའ་སྤང་སྐྱེས་གཅིག་ཏུ་གྲགས་པ།
བསྟན་དགྲ་བསད་པའི་གྲངས་འདི་ཞེས། །གདོང་དམར་བརྗིད་པའི་སྨིན་མཚམས་སུ།
།ཁྲོ་གཉེར་སྟོང་གིས་འདྲི་འདྲ་བྱོན། །ཆེ་བའི་སྙིང་གི་སྟོབས་དེ་དང༌། །སྒྱུ་རྩལ་རྩེ་འཇོས་བརྒྱན་པའི་མ་སངས་གཡའ་སྤང་སྐྱེས་གཅིག་དེ་

ལ། །འགྲན་པའི་ཟླ་ནི་གཅིག་པ་ཅན་དུ་གྱུར་པ། །སྲིན་པོ་སྐྱ་རིང་ཁྲག་མིག་ཞེས་བྱ་བ་དེ་ཉིད་མ་སངས་དེས་བཏུལ། །དེ་ཡི་དགའ་མ་ཉིན་མོར་ཡང༌། །ཟླ་བ་དག་པའི་བཞིན་དང་ལྡན་མ། །འདི་མཐོང་ཕྱིར་ན་པདྨོ་ཅན།
།མཛེས་པའི་ཁེངས་པ་ཟུམ་བྱེད་མཁན་རིག་པའི་རྒྱུའི་རྒྱན། །མཚར་སྡུག་ཡིད་ལས་སྐྱེས་པ་ཡི། །བ་དན་འདོད་པའི་ཆུ་གཏེར་ལ། །བསྐྱོད་པ་ལྟར་དཀར་བ་ཞིག་ཡོད་པ་མ་སངས་དེས་བདག་གིར་གཟུང༌། །དེས་བསྐྲུན་བུ་ནས་འཁོན་རིགས་སོ་ཞེས་བྱ་བ་ནི་གཡའ་སྤང་སྐྱེས་གཅིག་གིས་སྲིན་པོ་དེའི་ཆུང་མ་གཡའ་འབྲུམ་སི་ལི་སྨན་བྱ་བ་བཙུན་མོར་བཞེས་ཏེ་སྲས་གཅིག་སྐྱེས་ཏེ་སྲིན་པོ་དང་འཁོན་པའི་བར་དུ་བྱུང་བས་འཁོན་པར་སྐྱེས་ཞེས་བཏགས།
དེ་ནས་བཟུང་འཁོན་གྱི་གདུང་རུས་སུ་བརྗོད་འཁོན་བར་སྐྱེས་ཀྱིས་བཙན་བཟའ་ལྕམ་བུ་སྒྲོན་ཁབ་ཏུ་བཞེས། སྲས་བློ་དང་རིགས་གཟུགས་ཕུན་སུམ་ཚོགས་པ་ཅིག་བྱུང༌། འདི་ལྟ་བུ་མི་ཡུལ་དུ་སྐྱེ་བ་དཀོན་ཟེར།
མིང་ཐོག་མ་དཀོན་པ་རྗེ་གུང་སྟག་བཙན་དུ་གྲགས། དེ་ནས་བོད་རྗེ་ཁྲི་སྲོང་ལྡེའུ་བཙན་པོའི་བློན་པོ་མཛད་པས་རང་གི་བློ་གྲོས་དང༌། །མཚུངས་པར་རྒྱལ་སྲིད་དར་བས་ན།
།ཕྱིས་ས་ལ་ དཔའ་དཔལ?བོ་ཆེར་གྲགས་པ་དང་སོགས། །རབ་མང་ཡོན་ཏན་གྱིས་རྟག་བརྟེན་པའི་འཁོན་དཔལ་བོ་ཆེས་གླང་ཁམས་པ་གོ་ཆའི་ལྕམ་མོ་གླང་བཟའ་ནེ་ཆུང་ཁབ་ཏུ་བཞེས་པའི་སྲས་དང་པོ་ཁྲི་མཛེས་ལྷ་ལེགས།
གཉིས་པ་ཚེ་ལ་དབང་ཕྱུག །གསུམ་པ་ཀླུའི་དབང་པོ་བསྲུང་བ། བཞི་པ་ཚེ་འཛིན་རྣམས་ལས་ཀླུའི་དབང་པོ་དེ་ནི། སློབ་དཔོན་པདྨ་འབྱུང་གནས་ཞི་བ་འཚོའི། །གསུང་གི་བཅུད་ཀུན་སྙིང་དབུས་སུ།
།ཉལ་ཏེ་མ་རིག་པའི་གཉིད་ལས་སད་པས་ན། །སད་མི་བདུན་གྱི་ཡ་གྱལ་ཀླུ་དབང་བསྲུང་བ་ཞེས་གྲགས་ཏེ། །བརྡ་སྤྲོད་སྟེ་སྒྲ་རིག་པའི་ཟེར་འཕྲོ་བས། །རྒྱ་གར་ཆོས་རྣམས་བོད་ཡུལ་དུ་བསྒྱུར་ཞིང་། །གསལ་བའི་བདེ་གཤེགས་བསྟན་པ་འདི་ཉིད།
།རབ་ཏུ་འཛིན་པའི་སྐྱེས་བུར་སྔ་བར་བྱུང་ངོ་། །ཤེས་རབ་མ་ཉམས་ཐབས་ཀྱི་བདག །གཉིས་སུ་མེད་པ་མཆོག་ཞི་བའི། །རྒྱལ་པོར་དབང་ཕྱུག་རྡོ་རྗེ་འཛིན། །ཡིད་བཞིན་འདོད་འཇོ་རིན་པོ་ཆེ།
།ཞེས་བྱ་སྟེ་བཞི་བ་ཚེ་འཛིན་གྱི་སྲས་འཁོན་སྟོན་རྡོ་རྗེ་རིན་ཆེན་དུ་གྲགས་པ་སློབ་དཔོན་པདྨའི་དངོས་སློབ་ཡིན་པ་དེས་འགྲོ་དགྲ་འདུལ་གྱི་བུ་མོ་འགྲོ་གཡང་ལོན་སྐྱིད་ཁབ་ཏུ་བཞེས་པ་ལ།
གང་གི་རིགས་དེའི་ས་བོན་གང་ལ་སྲས་འགྲོ་ཚ་སྤུན་བདུན་བྱུང་བའི་དྲུག་པ་ཤེས་རབ་ཡོན་ཏན། དེ་ལ་སྲས་གཉིས་བྱུང་བའི་ཆེ་བ་ཚུལ་ཁྲིམས་རྒྱལ་པོ། དེ་ལ་སྲས་གསུམ་བྱུང་བའི་ཆེ་བ་རྡོ་རྗེ་གཙུག་ཏོར།
དེའི་གཅུང་འཁོན་དགེ་སྐྱབས། དེ་ལ་སྲས་

གཉིས་བྱུང་བའི་ཆེ་བ་འཁོན་དགེ་མཐོང༌། དེའི་གཅུང་འཁོན་སྟོན་བལ་པོ་ཞེས་བྱ་བ་ཡང་ཕུར་གྱི་ཞལ་མཐོང་གྲུབ་པའི་མཚན་མ་གསལ་བྱེད་དུ་བྲག་ལ་ཕུར་པ་བཏབ་བོ། །དེ་ལ་སོགས་པ་ལྷའི། །རང་བཞིན་གྱིས་མཐོ་བའི་སཱ་ལའི་ཤིང༌།
།མཐོ་བརྟེན་རྒྱས་པའི་ཡལ་ག་ཅན་གྱིས། །འགྲོ་བའི་གདུང་བ་འཕྲོག་པ་ལ་ཕན་པར་བརྩོན་པ་འགའ་ཞིག་བྱུང་ངོ་། །བྱང་ཆུབ་ཤིང་དབང་དྲུང་དུ་རྟེན་པ་བརྟན་པའི་སྐྱིལ་མོ་ཀྲུང་བཀོད་པར།
།བདུད་དང་གདུག་པའི་ཆོ་འཕྲུལ་གཏུམ་པོའི་གླན་ཀར་སྨིན་མའི་འཁྲི་ཤིང་གཡོ་བ་མེད་པའི་སྤྱན། །མི་འབྱེད་ཞི་བའི་སྟོབས་ཀྱིས་བདུད་དང་སྲིད་པའི་འཁོར་ལོ་རྣམ་འཇོམས་པ། །མཆོག་གི་གྲགས་ཆེན་སངས་རྒྱས་སྟོང་གིས་རྫོགས་པའི་བྱང་ཆུབ་མངོན་མཛད་པ།
།དབུས་འགྱུར་འཆང་གི་ཆོས་གྲྭ་ཆེ་དེ་ནས། །བྱང་གི་ཕྱོགས་སུ་དཔག་ཚད་བརྒྱ་ཕྲག་གཅིག །འདས་པའི་སར་བོད་གངས་ཅན་ནོར་གྱི་བློ་གྲོས་མའི་ 
སྟེལྟེ?། །སའི་ཐིག་ལེ་གཙང་གྲམ་སྟོད་དེ་ལ་བརྟེན་ཅིང་གནས་འཆའ་བ། །ཕུད་སྒྲའི་ཁ་རླངས་གཡོ་བས་ནམ་མཁའ་ལ། །ཕུལ་བྱུང་གི་རྒྱན་འཁྱུད་པའི་ན་བུན་ཁ་དོག་ལྔ་ཡི་ཟེར། །དབང་འཇའ་ཚོན་པོའི་མཚོན་ཡངས་ལྟ་བུའི་ལྡིང་ཁང་ན།
།ལག་འགྲོའི་མགོན་པོ་གཙུག་ན་རིན་ཆེན་མང༌། །གདེངས་ཀ་བདུན་པའི་དོར་བུ་རབ་འབར་བས། །ས་འོག་མུན་པ་འཇོམས་དང་ས་སྟེང་ཡང༌། །ཁྱབ་པའི་འོད་ཟེར་བསྟན་པ་དེར་རྒྱས་པའི། །གཏམ་སྙན་གསེར་གྱི་ཡི་གེར་བྲི་བ་བཞིན་རབ་རྟོག་གི་རྒྱན།
།འཁོན་སྟོན་བལ་པོའི་སྲས་དེ་ནི། བཅོམ་ལྡན་བཛྲ་ཀཱི་ལཱ་ཡ་གྲུབ་པའི་རྡོ་རྗེ་ཕུར་བ། །སྙིང་པོའི་རྣལ་འབྱོར་ཤཱཀྱ་བློ་གྲོས་ཞེས་བྱ་བ་དེ་ཉིད་ཀྱི།
།སྲས་པོ་གཉིས་ལས་གཅེན་འཁོན་རོག་ཤེས་རབ་ཚུལ་ཁྲིམས་ནི་རྡོ་རྗེ་ཕུར་པའི་ཞལ་མཐོང༌། རྫུ་འཕྲུལ་གྱིས་ཆེ། མཁས་བཙུན་བཟང་པོའི་གྲགས་པ་ཐོབ་པ་ཅིག་བྱུང༌། གཅུང་སྡིག་པའི་ཆོས་ལས་རིང་དུ་འཁོན།
།དཀོན་མཆོག་གསུམ་དངོས་འཁོར་བ་ལས་རྒྱལ་པོ་ཤིང་ཕོ་ཁྱི་ལོ་པ། །དགེ་ལེགས་གང་ན་མཆིས་པ་དེ་ལ་ནི། །སེམས་མེད་པའི་ཡང་ནོར་འཛིན་མས་རབ་རྟོག་གི་རྒྱན་སྨྲ་བཞིན། །མི་ཟད་ཆོས་ཀྱི་འཁོར་ལོ་མཛོད་བརྒྱའི་སྒོ།
།གཏན་པ་མེད་པར་དབྱེ་བ་འབྱུང་འགྱུར་གཟིགས། ། བཀྲས་རྟགས་ལ་དཔྱད་པས་སྤང་པོ་རིའི་ངོས་འགྲམ་ན་ས་དཀར་པོ་གདུགས་ཀྱི་དབྱིབས་འདྲ་བ་སོགས་དགེ་མཚན་གྱི་རྟགས་དུ་མ་སྣང་བའི་རྟེན་འབྲེལ་གྱིས་

བཀྲ་ཤིས་མཚན་མ་བརྒྱ་ཡི་གདུགས་དཀར་པོ། །འཇིག་རྟེན་གསུམ་གྱི་བླ་ན་འཁོར་བ་ཡི། །ལྟས་ཆེན་པོ་དང་ལྡན་པའི་ས་སྐྱ་རུ། །གྲགས་པས་སྲིད་པ་འཚོ་བར་གྱུར་པ་དེ་ཉིད་འཁོན་དཀོན་མཆོག་རྒྱལ་པོ། ཡོངས་སུ་བཟུང་ནས།
།གནས་གཞི་འདེབས་པའི་ས་ཆོག་གི་དུས། རྡོ་རྗེ་ཧཱུྃ་མཛད་ཆེན་པོ་འབར་བའི་སྐུར། །བཞེངས་པའི་ང་རྒྱལ་སྒྲ་ཡིས་བགེགས་ཐམས་ཅད། །ནམ་མཁའི་ཕ་རོལ་ལ་ཡང་མི་གནས་པར། །དྲག་པོར་སྐྲོད་པའི་རྡོ་རྗེ་འཛིན་པའི་དབང་ཕྱུག་དེ་ཉིད་ཀྱི།
།ཐུགས་ཀའི་འོད་ཟེར་དཔག་ཏུ་མེད་པ་ལས། །སྤྲོས་པའི་ཁྲོ་བོ་རྣམས་ནི་ཕྱོགས་ཀུན་ཏུ། །གར་དགུའི་ཉམས་ཀྱིས་རྒྱུག་ཅིང་རྡོ་རྗེ་འཛིན་པ་དེར་བསྟོད་པའི།
།ལྷ་མོ་རྣམས་ནི་བཀྲ་ཤིས་གླུ་དག་ལེན། །དེ་ཚེ་གདེངས་ཅན་འདྲེན་པ་སྟེ་ཀླུའི་རྒྱལ་པོ་གཙུག་ན་རིན་ཆེན་འཁོར་བཅས་ཀྱང༌། །དྲག་སྔགས་ཀྱི་ནུས་པས་ རིང་དུ་འཕྱན་པའི་སྡུག་བསྔལ་རང་སེམས་ལ།
།ཚོར་བའི་མོད་ལ་སྲོག་གི་འདུ་བྱེད་དབུགས་ནི། །མགྲིན་པའི་བར་དུ་རྒྱུ་བཞིན་དུ་མངོན་པར་ཕྱོགས་ཏེ། །ལྷ་གཅིག་ཞེས་བླ་མ་དེ་ལ་བོས་ནས་ཁྱོད་ཀྱི་བསྟི་གནས་ཀྱི་དགོན་པ་ས་འདི་ལ། །གནས་པའི་ལོ་གྲངས་ལྔ་བརྒྱའི་མཐའ་ཅན་དེ་སྲིད་དུ་ཀླུ་དབང་ངའི།
།ནོར་བུའི་བང་མཛོད་འབུམ་ཕྲག་མང་པོ་འཁྱིལ་པ་འདི་ཡང༌། །ཕྱོགས་གཞན་དུ་འཕོ་བྱེད་ཀྱི་ཆོ་ག་རྫོགས་པ་མིན། །དེས་ན་ཁྱོད་ཀྱི་བཞེད་པ་གང་ཡིན་པ་དེ་དག་བཀའ་བཞིན་དུ།
།སྒྲུབ་པའི་གཡར་དམ་བདག་གི་སྙིང་ལ་འདུད་པ་འཆའ། །རང་ཉིད་སྐྱེས་པའི་གནས་ལ་ཆགས་སེམས་བློའི། །འཆིང་བ་དམ་པོས་བསྡམས་འདི་ལྷོད་མེད་སྩོལ། །ཞེས་གསོལ་བས་བླ་མའི་ཞལ་ནས་དེ་དེ་བཞིན་ནོ་ཞེས་བརྩེ་བའི་གསུང༌།
།ག་པུར་ཕྱེ་མ་འཐུལ་བའི་ཆུ་རྒྱུན་གྱིས། །ཡིད་ལ་དགོས་པའི་ཚ་གཟུགས་ཅན་གྱི་རྒྱན་པས་ཉེན་པ་བཏང༌། །དགའ་སྟོན་གསར་པ་སྤྲོ་ལ་སོང་སྟེ་སླར། །ཆུ་སྲིན་འབྱུང་གནས་རྒྱ་མཚོའི་གཏིང་དུ་འགྲམ་ཟབ་མོ།
།བཙུགས་པའི་ཀླུའི་ཕོ་བྲང་རིན་ཆེན་བདུན་གྱི་རང་བཞིན། །མཐོ་མཛེས་བ་གམ་རྩེ་ནས་ཀླུ་རྒྱལ་དེས། །ནོར་བུའི་དཔྱ་ཟེར་སྟོང་གིས་བསུ་བའི་སྟེངས། །བགྲང་གཞིའི་སྟག་ལོའི་འཁོར་ལོ་བཅུ་གཉིས་བསྒྱུར་བའི་མཆོག
།ཆུ་ཁམས་གླང་ལོའི་རྐང་པ་དྲུག་པ་ཡིས། །འཛམ་གླིང་པདྨ་གཟུགས་ཅན་གྱི་རྒྱན། དཀར་པོའི་ངོས་ཡངས་ལ།

།ཤིས་པར་འབབ་སྟེགས་བྱེད་པའི་གླུ་ལེན་ཚེ། །འཁོར་བའི་རྒྱ་མཚོར་མི་བྱིང་འགྲོ་བ་རྣམས། །ཐམས་ཅད་གཟིགས་པའི་གཞལ་ཡས་ཁང་ནང་དུ། །བདེ་བར་འགྲོ་བའི་དཀྱིལ་འཁོར་མངོན་སུམ་དུ་མཚོན་པ། །ས་ལ་སྒོ་རུམ་ཉིད་དུ་གྲགས་འདི་བཞེངས།
།དྲང་སྲོང་ཞོ་འཐུང་ཞེས་ལོ་བྱེ་བ་ཕྲག་བདུན་གྱི་བར་དཀའ་ཐུབ་ལ་གནས་པའི་རུས་པ་རང་གིས་རྡོ་རྗེར་བྱིན་གྱིས་བརླབས་པ་དེ་ཉིད་ལྷ་ཆེན་རྣམས་ཀྱིས་མཚོན་ཆ་བྱས་ཏེ་ལྷ་མིན་གྱི་དཔུང་ཚོགས་ཕམ་པར་གྱུར་པ་དེ་ཡི།
།བདེན་པའི་བརྟུལ་ཞུགས་ལས་ཀྱང་མཐུ་ལྷག་པར་ཆེ་བ། །འཁོན་དཀོན་མཆོག་རྒྱལ་པོ་ དེ་ཡི་སྐུ་གདུང་རིལ་པོ་མཆོད་རྟེན་ཙམ་གྱིས་ཀྱང༌། །དུས་ད་དུང་ཡང་ལྟོ་འགྲོ་གདུག་པ་ཀླུའི་འཚེ་བ་མེད་པར་བྱེད་པ་ལ་བསྔགས།
།ཡབ་འཁོན་དཀོན་མཆོག་རྒྱལ་པོ་དེ་སྲས་དང་ཡུམ་གུར་པའི་བུ་སྲིང་ཞང་མོ་བྱ་བའི་འདབ་ཆགས་རྒྱལ་པོ་མཁའ་ལྡིང་ལྟར། །སྲིད་པ་ལས་བསྒྲལ་བའི་མཁའ་ལ་སྤྱོད་པའི་ལུས།
།རིང་དུ་འཕགས་ཀྱང་སྙིང་རྗེ་ཡི། །གྲིབ་མ་ས་ལ་འབབ་པའི་གཟུགས་ཇི་བཞིན། །འབྲས་བུ་མཆོག་སྨིན་ཡོངས་འདུ་ཡི། །བྱ་བ་རྫོགས་ཀྱང་བྱང་ཆུབ་སེམས་དཔའ་ཆེན་པོའི་ལམ་དེ་ཉིད་སེམས་ཅན་རྣམས་ལ།
།སྦྱིན་པའི་དཔལ་གྱི་འཁྲི་ཤིང་དེ། །གཞན་ཕན་བར་མཛད་ནས་གསར་བའི་སྐྱེ་བ་བཟུང་སྟེ། །ས་ཆེན་པོ་འདི་ལ་གནས་སོ་ཅོག་གི་སེམས་ཅན། །ཀུན་དགའ་བ་བསྐྱེད་པའི་རྒྱུ་ཡི་མཆོག །སྙིང་ཆུ་ཕོ་སྤྲེའུ་ལོ་པ་པོའི་མན་ངག་བདུད་རྩིའི་རོས།
།སྲིད་པའི་ནད་ཆེན་འཕྲོག་པར་བྱེད་པ་ལ་དབང༌། །མཐུ་སྟོབས་བདག་པོ་བི་ རཱུ་པ་དེས་ས་སྐྱའི་ས་དཀར་པོ་དེ་རྒྱབ་ཡོལ་གྱི་ཚུལ་དུ་བྱས། འབལ་གྲོག་ནས་མོན་གྲོག་གི་བར་སྐྱིལ་ཀྲུང་གཅིག་གིས་ཁེབས།
།སྤང་རྟོགས་ཡོན་ཏན་བི་རཱུ་པ་རང་ཉིད་དང༌། །ཁྱད་པར་མེད་པའི་ས་ལ་བཞག་པ་ཡི། །དངོས་སུ་དབང་བསྐུར་བྱིན་གྱིས་བརླབས། །གང་གི་བི་རཱུ་པ་ཞལ་ལས་སྟོབས་བཅུ་དང་ལྡན་པའི།
།སངས་རྒྱས་ཀྱི་དེ་ཁོ་ན་ཡི་ངེས་པ་ཉིད། །གནས་པའི་ཐར་པ་ལམ་བཟང་རིན་ཆེན་གྱི་འཕྲིན་ཟབ་མོ། །ས་ཆེན་དེའི་སྙིང་ལ་མདུད་པ་བཏབ་པས་སྲིད་པའི་འཆིངས་རྒྱ་བཀྲོལ་འགལ་བའི་རྒྱན།
།ལྟ་བ་འཁོར་འདས་དབྱེར་མེད་དུ་གྲགས་པ་དེ་ཉིད་ཀྱི། །གཟི་བརྗིད་ཉི་མ་བརྒྱ་འབར་བ། །སྲིད་པའི་མུན་འཇོམས་པའི་ཤིང་རྟ་ཆེན་པོ་དེ། །ད་ལྟ་ཡང་ས་སྟེང་འདིར་ཁྱབ་པར་འདྲེན་པ་ནི་བླ་མ་ས་སྐྱ་པ་ཆེན་པོ་དེ་ཡི་དྲིན་ཡིན་ནོ།
།མ་འཁོན་དགེ་ཆུ་བ་དགྲ་ལྷ་འབར་ལ་དབང་བསྐུར་ཞུས་པའི་སྟ་གོན་གྱི་ནུབ་མོ་རྒྱུ་རིག་པས་ཁྱབ་པའི་ཉ་དང་ཕག་པའི་འཇུག་པ་ཡིས། །བརྫིས་པའི་ཀླུའི་ཁྲག་གི་ཆུ་

བོའི་རྒྱུན་གྱི། །དམར་བ་འཁོར་བའི་རྒྱ་མཚོ་ལས། །འགྲོ་བ་ཡང་དག་བསྒྲལ་བར་མཛད་པའི་མནལ་ལམ་དོན་དང་མཐུན་པ་བྱུང་ངོ་། །རང་ལུས་ལྷ་རུ་ཤར་བ་དེའི་སྣང་བ། །འགྲོ་བའི་ཉོན་མོངས་པ་ཅན་མ་ཡིན་པའི་སྒྲིབ་པས་མ་ཐུབ་པར།
།འགྲོ་བ་ལ་ལར་སྤྱན་རས་གཟིགས་དབང་དུ། །མཐོང་ཞིང་གྲོལ་ནས་དོན་དང་ལྡན་པར་བྱས་སོ། །ཡེ་ཤེས་ཀྱི་ལྷ་རྣམས་ཕྱོགས་རིས་མེད་པར། །འགྲོ་བ་རྣམས་ལ་ཉེ་མོད་འོན་ཀྱང་སྒྲིབ་པས་ལྡོངས་པ་གཞན་ལ་ཤིན་ཏུ་ལྷ་དེ་རྣམས།
།རིང་པ་ལྟར་མི་གསལ་ཡང་དེ་ཉིད་ཀྱི་སྣང་བའི་ཡེ་ཤེས་ཀྱི། །གཟིགས་མོར་སྤྱད་པ་ཙམ་ལྷ་ཐམས་ཅད་ལ་གསལ་བར་གྱུར་ཏོ། །ས་དང་པོ་རབ་ཏུ་དགའ་བའི་ གོ་འཕང་ལ་གནས་པ།
ངེས་ཕྱིར་རང་གཟུགས་ཀྱི་བཀོད་པ་དྲུག་བསྟན་པ་ནི་མཚར་ཁར་བཞུགས་ནས་ལོ་གསུམ་ཁྲིད་བསྐྱངས་པ། ས་སྐྱར་བཞུགས་ནས་ལམ་འབྲས་གསུངས་པ། གུང་ཐང་དུ་བླ་མ་མལ་གྱི་ཉེ་གནས་མཛད་ཅིང༌། བདེ་མཆོག་དྲིལ་བུ་པའི་ཆོས་གསན་པ།
འབྲི་འཚམས་སུ་མགྲོན་ལ་ལྕམ་ལྷ་ཁང་དུ་ནམ་མཁའ་དྲི་མེད་ཀྱི་དཀྱིལ་འཁོར་བཞེངས་ནས་རབ་གནས་མཛད་པ། བཟང་རྟོག་འབྲོག་གསེབ་ཏུ་ལམ་འབྲས་གསུངས་པ་ཤབ་སྒོ་ལྔར་ཆོས་འཁོར་བསྐོར་བའི་བཀོད་པ་རྣམས་ལོ་ཟླ་ཚེས་གྲངས་ཀྱི་དུས་གཅིག་པ་ལ་བསྟན་ནས།
།སེམས་ཅན་བསམ་པ་ཐ་དད་ཡང༌། །ངོ་མཚར་གྱི་གནས་དེ་ལ་བསམ་པ་གཅིག་ཏུ་ བསྐྱལ། །རྒྱལ་བའི་ཕོ་བྲང་རྡོ་རྗེ་གདན་གྱི། །བྱང་སྒོའི་སྲུང་མར་སངས་རྒྱས་ཀྱི་བཀས།
།བསྐོས་པའི་རྡོ་རྗེ་གུར་གྱི་མགོན་པོ། །དངོས་སུ་བཞུགས་པའི་འདྲ་འབག་ཅན། །ཡེ་ཤེས་གཟིགས་པས་དམ་པའི་ཆོས། །གང་དུ་དར་བ་བསྲུང་བརྩོན་པར། །སྤྲོ་བ་ཆེན་པོས་ནམ་མཁའ་ལ།
།ཆིབས་ཏེ་ཉིད་བསྟན་སྐྱོང་བར་སྐུའི་རྟེན་བསེ་འབག་ནག་པོ་འཕུར་ཤེས་སུ་གྲགས་པ་དང༌། གསུང་གི་རྟེན་དར་ནག་ལ་ཤཱ་ས་ནའི་སྔགས་བྲིས་པ། ཐུགས་ཀྱི་རྟེན་ལྕགས་ཀྱི་རྡོ་རྗེ་རྩེ་དགུ་པ་རྣམས་བླ་མ་མལ་ལོ་ཙཱ་བས་གནང་སྟེ་གནས།
།བསྟན་པ་དང་འགྲོ་ བའི་མེལ་ཚེར་ཁས་འཆེ་བའི། །ལྷ་གཞན་ངལ་གསོ་བརྟན་པའི་ཁུར། །ཁྱེར་བའི་གཉན་མགོན་དེས་ཀྱང་ས་ཆེན་གྱི་བཀའ། །སྤྱི་བོ་ཡིས་ནི་ལེགས་པར་མཆོད།
།བསྟན་པའི་བདག་པོ་ས་སྐྱ་པ། །ཡིན་ཕྱིར་ཆོས་ཀྱི་སྲུང་མ་ཡང༌། །མཐུ་རྩལ་ཆེ་བར་གྲགས་པའི་ཚོགས། །དེ་སྲིད་ཉིད་ནས་ཡང་དག་རྒྱུ། །ལུས་མ་སྤངས་པར་ཚེ་འདི་ལ། །མཆོག་གྲུབ་པ་ཡི་སློབ་བུ་བཞི་ནི་སློབ་དཔོན་བསོད་ནམས་རྩེ་མོ།
སྟག་

བྱང་ཆུབ་སེམས་དཔའ། སིངྒ་གླིང་ནས་འོངས་པའི་ཨ་ཙ་ར། སྒོམ་པ་སྐྱི་འབར་རྣམས་སོ། །བཟོད་པའི་ཕ་རོལ་ཕྱིན་པ་བདུན་ནི་རྗེ་བཙུན་གྲགས་པ། ཞུ་བྱས་དངོས་གྲུབ། དགའ་སྟོན་རྡོ་རྗེ་གྲགས། ནགས་སྒོམ་བསོད་ནམས་རྒྱལ་མཚན།
མཚར་ཁའི་རྣལ་འབྱོར་པ། སྒོམ་པ་བསོད་གྲགས། བྱང་སེམས་ཟླ་བ་རྒྱལ་མཚན་རྣམས་སོ། །རྟོགས་པར་ལྡན་པ་བརྗོད་ཀྱིས་མི་ལང་འབྱུང་ངོ་། །ཁྱད་པར་དུ་ཕག་མོ་གྲུ་པར་ནི་ས་སྐྱར་ལོ་བཅུ་གཉིས་ཀྱི་བར་དུ་བཞུགས།
རྗེ་ས་སྐྱ་པ་ཆེན་པོ་ལ་ལམ་འབྲས་ཡོངས་རྫོགས་གསན་ནས་ལམ་འབྲས་བཤད་མཛོད་མ་ཞེས་པའི་གཞུང་ཆེན་པོ་མཛད། ས་ཆེན་ལ་གསོལ་བ་བཏབ་པས་འཇམ་དབྱངས་བྲག་ཁུང་དུ་སྒྲུབ་ཆུ་འོ་མ་འདྲ་བ་ཡང་བཏོན་ཞེས་དེ་ལྟ་བུ།
གྲགས་པའི་རང་གཟུགས། །བཀའ་བརྒྱུད་ཀྱི་བསྟན་པའི་མེ་ལོང་ངོས་ཡངས་སུ། །གསལ་བར་ཤར་བ་དེའི་ཡང་རྒྱུ་ཡི་མཆོག་དེ་གང་ཡིན་ན། །ཡོངས་འཛིན་ས་ཆེན་འདི་ཡི་གསུངས་ལས་སྐྱེས་པས་གྲོལ་བའོ།
།མཐར་ནི་དག་པའི་ཞིང་ཁམས་བདེ་བ་ཅན། པོ་ཊ་ལ། ཨཽཌྱན། བྱང་ཕྱོགས་གསེར་མདོག་ཅན་དང་བཞིར། །སོ་སོའི་སྟོན་པ་སྐུ་བཞིའི་རྫུ་འཕྲུལ་དང་བཀོད་པ་བསམ་གྱིས་མི་ཁྱབ་པ། །གསལ་བར་རྫོགས་པའི་སངས་རྒྱས་དང༌།
།གཉིས་སུ་མེད་པར་དེར་རབ་ཏུ་སོང་ངོ་། །དང་པོར་ས་ཆེན་ཀུན་དགའ་སྙིང་པོ་དེ་ཡི་ཡུམ་དང་སྙོམས་འཇུག་ཏུ། །དགའ་བ་བཅུ་དྲུག་རྫོགས་པའི་དེ་ཉིད་འོད་ཀྱི། །སྣང་བ་ཡེ་ཤེས་ཀྱི་ཁམས་གསུམ་གྱུར་པ་དེ་ཡི།
།སྤྱི་བོར་བདེ་སྟོང་ལྷན་ཅིག་སྐྱེས་པའི་རི་བོང་ཅན་ཡི་གེའི་རྣམ་པ་དེ་ལྟེ་བར་ཙཎྜཱ་ལའི་མེ་ཧཾ་འཛག །བདེ་ཆེན་བདུད་རྩི་ཟེགས་མའི་རོ་བྲོ་བ། །རབ་ཏུ་དང་བའི་མངར་བའི་དཔལ་གྱིས་སེམས་ཅན་ཕན་པ་ལྷུར་ལེན་གྱི་རྒྱུན།
།རིགས་ཀྱི་ཆུ་བོ་སྟེ་སྐུའི་སྲས་རྣམ་བཞི་ཆོས་ཀྱི་འཁོར་ལོ་ཉིད་དུ། །གཡས་སུ་བསྐོར་བའི་སྒོ་ནས་དལ་བབ་པ། །ས་ཆེན་གྱི་སྲས་བཞི་དང་མ་དྲོས་པའི་ཁ་འབབ་བཞི་སྦྱར་བས་སྦྱར་རྒྱན།
དེ་ཡང་ས་ཆེན་ལ་ཇོ་མོ་ཆེ་ཆུང་གཉིས་ཡོད་པ་ལས་ཆུང་བ་ཇོ་ལྕམ་ཕུར་མ་ལ་སྲས་ཀུན་ཏུ་མཁས་པའི་བྱ་བར་དགའ་བའི་ མཐུ། །འབར་ཞེས་བྱ་བ་དེ་ཡང་འཇིག་རྟེན་གསུམ་གྱི་གདུང་བ་རབ་ཏུ་བསིལ་བར་བྱེད་པའི།
།དྲི་མེད་གངྒཱ་གླང་ཆེན་གྱི་ཁ་འབབ་མ་དེ་ནི། །རིག་ལམ་དངུལ་གྱི་བྱེ་མ་འདྲེན་བཞིན་དུ། །འཁོར་བའི་སྡུག་བསྔལ་སྤོང་བ་ཕུན་སུམ་ཚོགས་པའི་སྨན།
།འཆི་མེད་རྟག་པ་ཉིད་དུ་བྱེད་པའི་རྒྱུད་ནི་གཅིག་པ་ལས། །གཞན་ལ་ཕན་པའི་སྙིང་རྗེས་བརླན་པ་དེ་ནི་ཁམས་གསུམ་གྱི། །སྲིད་པའི་ལམ་གསུམ་པའི་དོན་དུ་བགྲོད་པ་ལ་མི་ངལ་སྐྱེས་བུ་འདི་དང་གངྒཱ་གཉིས་ཀར་

སྦྱར་བས་ན་སྦྱར་རྒྱན། །གཞོན་ནུར་གྱུར་ཀྱང་ཆོས་རྣམས་མངོན་སུམ་དུ། །རྟོགས་པའི་འཕགས་པ་ཆེན་པོའི་ས་ཡང་རང་གི་རྟོགས་པ་དེ་ཙམ་དུ། །དགོངས་ཏེ་གྲུབ་པའི་གྲོང་ཁྱེར་མ་ག་དྷར། །མྱང་འདས་ཞི་བ་ཆེན་པོའི་དབྱིངས་སུ་འཛེགས་ཏེ་གཤེགས།
།ས་ཆེན་གྱི་ཇོ་མོ་ཆེ་བ་མ་གཅིག་འོད་སྒྲོན་ལ་སྲས་གསུམ་འཁྲུངས་པའི་དང་པོ་ཆུ་ཕོ་ཁྱི་ལོ་པ་བསོད་ནམས་བྱས་པ་དེ་ལས་ཕ་རོལ་ཏུ། །ཕྱིན་དྲུག་གི་རྩེ་མོར་སོན་པ་གདོང་སེང་གེ་ལྔ་པའི།
།ཞལ་སྐྱེས་ཏེ་ཁ་ལས་འབབ་ཅིང་རྡོ་རྗེའི་རང་བཞིན་གྱི་བྱེ་མ་འདྲེན་པ་ཆུ་བོ་སི་ཏཱའི་ཤུགས། །འཁྲུལ་པ་མ་ལུས་འཇིག་པའི་སྒྲ་དང་ལྡན་པའི། །རྗེ་བཙུན་བསོད་ནམས་རྩེ་མོ་དེས་སངས་རྒྱས་འཇིག་རྟེན་དུ་བྱོན་པའི་གསུང་གི་ཐོག་མར།
།དོ་ཟླ་མཛད་པ་བཞིན་དུ་སྐུ་བལྟམས་མ་ཐག་པར་ང་ནི། །བྱིས་པའི་སྤྱོད་ཡུལ་ལས་འདས་ཞེས་ཞབས་ཟུང་དག །རྡོ་རྗེའི་མདུད་པ་སྟེ་སྐྱིལ་ཀྲུང་མཛད་པ་ལ་སེམས་ལྡན་སུ་ཞིག་མི་དད་དེ་མངོན་པར་དད་དོ།
།བླ་མ་འདིའི་སྐུའི་སྐྱེ་བ་སྔ་མ་རྣམས་ནི་རྒྱ་གར་གྱི་ཡུལ་དུ་ལུང་རིགས་གང་ལ་ཡང་གཞན་གྱིས་མི་ཐུབ་པས་ན་མི་ཐུབ་ཟླ་བ་སོགས་པཎྜི་ཏའི་སྐྱེ་བ་བཅུ་གཅིག་བར་མ་ཆད་དུ་བརྒྱུད་པ་འཕགས་པའི་ཡུལ་ན་ཡང༌།
།ཤིན་ཏུ་མཁས་པ་ཟླ་བ་ལྟར་དཀར་བའི་གྲགས་པ་དེ་ཡིས། །ཁམས་གསུམ་མ་ལུས་སྙན་པར་སྤུད་པའམ་བརྒྱན་པ་ཅན་དེའི། །ཡང་དག་པའི་སྐྱེ་བ་དམ་པའི་མཛོད་འཛིན་པ།
།དེ་ལྟའི་ཡོངས་འཛིན་གྱི་བསྐལ་པ་འཇིག་རྟེན་འདི་ན་བཟང་པོའི་འཛུམ། །ལེགས་པར་བསྟན་པ་སྟེ་འཇམ་དཔལ་གྱི་སྤྲུལ་པ་མཁན་པོ་བསོད་ནམས་རྩེ་མོ་རྡོ་རྗེ་ཐེག་པ་མཐའ་དག་གི་དབང་ཕྱུག་དམ་པ་ས་སྐྱར་འཁྲུངས་སོ།
།ཞེས་རྡོ་རྗེ་གདན་གྱི་སྒོར། །ཌཱ་ཀི་མ་མཁའ་འགྲོའི་དཔལ་མོ་རྣམས་ཀྱིས་གཏམ་སྙན་པོའི། །ཡི་གེར་བྲིས་པའི་རྔ་ཆེན་སྙན་གྲགས་ཀྱི་བརྡུངས་པས་སྲིད་གསུམ་ཁྱབ་པར་འགྱུར་རོ།
།གཞན་དག་ང་རྒྱལ་གྱི་རི་བོ་འབིགས་བྱེད་མཁའ་ལ་སྙེག་པ་དེ་ཉིད་མི་གཡོ་བར་འགོད་པའི་ས་ལ་ནི། །འཆད་རྩོད་རྩོམ་པའི་མཁས་ཚུལ་གསུམ་དུ་བསྟན་ཁྱོད་སྲིད་པ་ན། །བུམ་པ་སྐྱེས་ནི་རི་བྱི་སྟེ།
འདི་ཉིད་སྔོན་དྲང་སྲོང་ཆུ་ལྷ་ཞེས་བྱ་བས་ལྷ་མོ་ཨུརྦ་ཤཱི་མཐོང་བ་ལས་ཁུ་བ་ཤོར་བ་བུམ་པར་བླུགས་པ་དེ་ལས་འདི་སྐྱེས་པས་བུམ་པ་སྐྱེས་ཀུམྦྷ་སམྦྷ་བ་ཞེས་གྲགས་ལ། དེས་མཐོང་བའི་ཆུ་ཐམས་ཅད་དུག་མེད་དུ་འགྱུར་བར་བཤད་པའི་བུམ་པ་བཟང་པོར་སྐྱེས་ཁྱོད་ནི་ཤེས་བྱ་ཡི།
།བློ་ངན་མ་དག་དྲི་མ་མཐའ་དག་སྦྱོང་བ་ལ་ཚད་མར་གྲགས་པའོ། །གྲུ་འཛིན་དཔལ་གྱི་རི་བོ་དང་ཨཽཌྱན་སོགས་སུ་དཔའ་བོ་དང་མཁའ་འགྲོའི་ཚོགས་དཔོན་ལ་བྱོན་ནས།
།གདུགས་ཉི་མ་ཕྱེད་

རེར་ཡང་འཁོར་སོ་ཞེས་པ་ལ་བྱ་དཀའ་ཅི་ཞིག་ཡོད། །འདི་ཡི་ཐུན་མོང་མ་ཡིན་པའི་རྫུ་འཕྲུལ་ཆེན་པོའི་སྟོབས་ཀྱི་རྐང་པ་ཡིས། །བཅུ་གསུམ་རྡོ་རྗེ་འཛིན་པའི་ས་ཡང་སྐད་ཅིག་གིས་བགྲོད་པར་མི་ངལ་བས་སོ།
།ལུང་དང་རྟོགས་པའི་གནད་ཀུན་ཡི་དམ་གྱི་ལྷ་རྣམས་ཀྱིས། །དངོས་སུ་བསྟན་ནས་ཉམས་སུ་བླངས་པའི་ཟབ་མོའི་ཆོས་ལ་སོམ་ཉི་ཐེ་ཚོམ་དང་བྲལ་བའི་བརྟན་པ་ཐོབ། །བདེན་པ་དེ་ཡི་དཔང་པོར་ཉེར་ལེན་གྱི་ཕུང་པོ་མ་བོར་བར་ཆུ་མིག་རྫིང་ཁའི་བླ་བྲང་དུ་འཇའ་ལུས་བརྟེན་ཅན་གྱི་སྐུ་གྲུབ་ནས།
།འོད་མཚན་འབར་བའི་སྟེ་བདེ་བ་ཅན་གྱི་ཞིང་དུ་བདེ་བར་གཤེགས་པའོ། །སྲས་གཉིས་པ་འགྱུར་མེད་བདེ་ཆེན་གསེར་གྱི་རྦ་རླབས་ཅན།
།སྟོང་ཉིད་སིནྡྷུ་འབབ་པའི་ཁྱུ་ཡི་མཆོག་ཏུ་གྱུར་པ་དམ་པའི་གླང་པོ་དེ་ནི། །ཐབས་ཤེས་ཟུང་འཇུག་འཁོར་ལོའི་དཀྱིལ་འཁོར་ཀུན་གྱི་མགོན་པོ་གསང་སྔགས་ཀྱི། །རྒྱལ་པོ་རྗེ་བཙུན་གྲགས་པའི་རྒྱལ་མཚན་མེ་མོ་ཡོས་ལོ་པ་འཆང་བ་གང༌།
།གནས་ལྔ་རིག་པའི་སྒོ་ཆེན་མཐའ་ཡས་པའི། །བློ་གྲོས་ནོར་ལྡན་བློས་འཛིན་པཎྜི་ཏའི། །ཡང་སྲིད་ཀྱི་སྐྱེ་བ་འདི་ལ་ཤེས་བྱ་ཐམས་ཅད་ཀྱི། །དེ་ཉིད་གཟིགས་པའི་ཡེ་ཤེས་སྤྱན་ཡངས་ལ།
།མཁས་དང་གྲུབ་པ་སོ་སོ་འདྲེན་པའི་དོ་ར་ནས། །སྐྱེ་བའི་ཟློས་གར་ལན་གྲངས་བདུན་དུ་འཇམ་དཔལ་གྱིས། །གཙུག་གི་རྒྱན་ཏེ་ལྷག་པའི་ལྷ་མཛད་པ་དང་མཚན་ནས་ཡང་དག་པར།
།བརྗོད་པའི་དོ་ཤལ་སྙིང་གར་གཟུང་བའི་མནལ་ལམ་གསལ་བ་བྱུང་། །རྨི་ལམ་རྟེན་མེད་རི་མོའི་ཕྲེང་བ་ཡང༌། །རྗེ་བཙུན་གང་ལ་རྟག་པ་ཆོས་ཀྱི་དབྱིངས་སྟེར་བ། །རྒྱུད་ཀྱི་རྒྱལ་པོ་གུར་བརྟག་པ་གསུམ་གྱི་པུསྟ་ཀ
།མིད་པའི་སད་གཉིར་དེ་དོན་ཐམས་ཅད་མངོན་སུམ་དུ་མཁྱེན། །སྣང་ལ་རང་བཞིན་སྟོང་པ་བདག་མེད་པ། །དྲི་མེད་གསལ་བའི་ཡེ་ཤེས་རེག་བྱ་རྣམ་པར་དག་པ་ཡིས། །འཁྲུལ་པ་འཇིག་པར་བྱེད་པའི་ཡི་དམ་ལྷ་ཚོགས་ཀྱི་ཞལ་དེ་ནི།
།ཉིད་ཀྱི་སྤྱན་གཟིགས་པའི་སྣོད་གཙང་བཞིན་དུ་གྱུར་ཞེས་ཡི་དམ་ལྷ་རྣམས་ཀྱི་ཞལ་མངོན་སུམ་དུ་གཟིགས་པས་སོ། །དཔལ་ལྡན་ས་སྐྱའི་དབུ་རྩེ་ཆེན་མོར་གྲགས་པ། །ལྟེ་བ་ནོར་བུས་བརྒྱན་པའི་གཙུག་ལག་ཁང༌།
།བཞེངས་པར་དགོངས་ནས་ས་བདག་གི་དཔྱད་ལ་མཁས་པའི་མོན། །རྡོ་རྗེ་རཱ་ཛས་བུམ་ཆུ་དྲངས་པའི་རྗེས། །སངས་རྒྱས་ཀྱི་ཁེངས་པ་ཆོས་ཐམས་ཅད་གཉིས་སུ་མེད་པའི་ཡེ་ཤེས་ཀྱིས།
།འཇིག་རྟེན་གསུམ་

ལས་རྒྱལ་བའི་ང་རྒྱལ་ཅན། །ལྷུན་གྱིས་གྲུབ་པ་དྲག་པོའི་སྐུར་བསྟན་པས། །བདུད་ཀྱི་དགའ་མ་བཀྲག་པའི་མངལ་ས་ལ་ལྷུངས་པར་གྱུར་པ་འཇིགས་རུང་གི་ཉམས་རྒྱན་དེ་བཞིན་དུ། །རྡོ་རྗེ་འཛིན་པ་དེའི་བཀའ་ལ་སེམས་ལྡན་དུ་མ་ཟད་ཕྱི་རོལ་སེམས་མེད་པ་ཡི་བེམས་ཆོས་ཐམས་ཅད་ཀྱང༌།
།འཇིགས་པ་དང་བཅས་པས་བཀའ་ལ་ཉན་པ་ཚད་མས་གྲུབ་སྟེ། །གཟུགས་མེད་འབྱུང་པོའི་ཁྱིམ་གྱི་ཕ་བོང་གི་ཚོགས་ཀྱང་། །རྗེ་བཙུན་ཆེན་པོའི་མཐུ་སྟོབས་ཀྱིས་དེད་པས་སྲོག་བཅས་བཞིན་དུ་འབྲོས་བཞིན་ཕ་མཐར་སོང་པ་ཡིན་ལ།
རྣམ་ཐར་ཁ་ཅིག་ཏུ་མོན་རྡོ་རྗེ་རཱ་ཛས་ས་བདག་གི་གནས་སྤྲོས་པའི་ཕ་བོང་རྣམས་སོང་ཞེས་པ་ནི་མ་དག །ཁ་ཆེའི་པཎ་ཆེན་ཤཱཀྱ་ཤྲཱིའི་ཞབས།
།འབྱུང་པོ་ལུས་མེད་ཀུན་གྱི་སྤྱི་བོས་ཀྱང༌། །མཆོད་པའི་ཕྱིར་པཎ་ཆེན་དེའི་རྗེས་སུ་འབྲང་བའི་རྒྱ་འདྲེ་འགས་འགྲོ་བ་ལ། །འཚོ་བའི་བྱེད་པ་པོར་གྱུར་པ་དེ་དག་རྗེ་བཙུན་དེ་ཉིད་ཀྱི་ནུས་པས་རྒྱང་བསྲིངས་ཏེ་བསྐྲད་དོ།
།སྟོང་པ་ཉིད་ཀྱང་རྗེ་བཙུན་གང་གི་གཞལ་ཡས་ཀྱི། །ཁང་པ་ཡིན་པའི་ཕྱིར་གནམ་སྔོན་རྟ་བབས་ཏེ་ནམ་མཁའ་ལ། །རྡོ་རྗེ་དྲིལ་བུ་བཞག་པའི་སིལ་སིལ་གྱི་སྒྲ་དེ་ནི།
།འབྲེལ་ཚད་མངོན་པར་འཚང་རྒྱ་བའི་ལུང་སྟོན་པ་རབ་རྟོག་གི་རྒྱན་བཞིན། །ནམ་ཞིག་ཉི་མ་གདུག་པའི་སྒྲ་གཅན་གྱི། །ཟ་བྱེད་མཆེ་བ་གཟེངས་པའི་གྲིབ་མ་ནི། །བཟོད་པར་དཀའ་བ་སྟེ་ས་ལ་རི་མོར་ཤར་བ་དང་འདྲའི་བར་ས་རིས་ཀྱི་ནང་དུ་ཉི་མ་སྒྲ་གཅན་གྱིས་འཛིན་ལ་དོན།
།པཎ་ཆེན་དེ་ཤཱཀྱ་ཤྲཱི་ཡིས་ཡི་གེར་སྦྱར་བ་ན། །ཕྱི་རོལ་ཉི་ཟླ་ཡང་འཇིགས་མཐུ་ཆེན་གྲགས་པ་རྒྱལ་མཚན་དེའི།
།རོ་རྐྱང་དག་ལ་སྐྱབས་སུ་སོང་བཞིན་སྲོག་ཉི་ཟླའི། །གཟུང་བ་ལས་ནི་དུས་མེའི་འཇུག་པ་ཡང༌། །ཉི་ཟླ་དང་ཐ་དད་དུ་བསྐལ་ཏེ་སྐྱེངས་པར་གྱུར་པའི་སྒྲ་ཅན་དེ་ཉིད་བལྟར་མི་མངོན་གྱི་རྫུ་ལ་རབ་རྟོག་གི་རྒྱན་བརྟེན།
།གཟའ་འཛིན་འབྱུང་རྒྱུའི་ཐུན་ཚོད་དེ་ལས་ཡོལ་ཚེ་ནམ་མཁའ་ཡི། །ཉི་མའི་བགྲོད་པ་བཀག་སྟེ་གཟུང་བ་དེ་ནོར་བུ་གཞན་གྱི་དོན་ལ་བཏང་བར་མཛད་ལ་མ་ཐག་ཏུ། །རིན་ཆེན་གྱི་འོད་རབ་ཏུ་འབར་བའི་སྣང་གསལ་གྱི་མཆོད་པ་ཕུལ་བ་དང་ལྷན་ཅིག་ཏུ།
།རང་འགྲོས་དང་རླུང་འགྲོས་ཀྱི་གཤེགས་སྟབས་གཉིས་སུ་བསྐོར་བ་བྱེད་པ་བཞིན་དུ་རྒྱུུ་རབ་རྟོག་གི་རྒྱན། །རྗེ་བཙུན་དེ་ཉིད་གངས་ཅན་རུ་བཞིའི་གཡས།
།བྱང་གི་ཉི་ལུང་ཕུག་པར་རིམ་གཉིས་ཀྱི། །ཏིང་འཛིན་ཟབ་པ་དང་རྒྱ་ཆེར་རོལ་པ་ཡིས། །ཀུན་

ཏུ་བཟང་པོའི་གདན་ལ་བསྟི་བ་ན། །ཁྱིམ་བཅུ་གཉིས་ཀྱི་བདག་པོ་ཉི་མ་དེ་འགྲོ་བ་ངལ་གསོ་བར་བྱེད་པའི་གླིང༌། །གཅིག་ཏུ་མ་ངེས་པར་རིས་མེད་ཀུན་ལ་ཕན་པར་འདོད་ནས། །སྣང་བའི་འོད་ཟེར་སྟོང་གི་ཐུར་མ་ཡིས།
།ནུབ་ཕྱོགས་མཚན་མོས་ལོང་རྣམས་འབྱེད་དུ་སོང་བའི་ཚེ། །ཉེ་བའི་སྲིད་ཞུ་བ་དེའི་ཉེ་གནས་མཐོང་ལམ་དུ། །རྨིག་པ་གློག་ལྟ་བུར་རབ་ཏུ་འགྱུ་བའི་འདེགས་འཇོག་རེར་ཡང་། །བསྐལ་པའི་རླུང་གི་རྡུལ་ཚུབ་ཀྱི་སྤྲིན་ཤུགས་ཅན།
།རྟ་པའི་ཚོགས་ཀྱིས་ས་གཞི་དོག་པ་ཞིག །ཆགས་ཐོགས་མེད་པར་མཐོན་མཐིང་ནོར་བུ་ཡི། །བྱ་སྐྱིབས་རིན་ཆེན་མཛེས་པའི་ཕུག་པར་སོང་བ་ན། །སྟོང་གསུམ་ཡུངས་འབྲུར་འཇུག་པའི་གཏམ་ཙམ་ཉིད་ཐོས་པ།
།མངོན་སུམ་ཇི་བཞིན་དུ་གྱུར་པ་དེ་ལ་སླར་བལྟས་དུས། །རྟ་ལ་དེ་ཀུན་རྣམ་པ་སྲིད་པའི་ཞིང་ས་ལ། །ལས་ཀྱི་གཤིན་རྗེའི་ས་བོན་བྱེད་པོ་ཡིས། །བཏབ་ལས་སྐྱེས་པ་དཔའ་བོ་ཧོར་ཞེས་པའི།
།ཆ་ལུགས་ཉིད་ཀྱིས་གནས་པའི་ཁྲོད་དེ་ན། །ཁ་དོག་དུང་དང་ཟླ་བ་པད་རྩ་ལས། །བརྐུས་པའི་ཁྱེའུ་དཀར་པོ་ལྷ་རྫས་ཀྱི། །གོས་ཅན་གཡུ་ཡི་ཟུར་ཕུད་ལྔ་པ་ཡི། །བརྡ་སྤྲོད་སྐད་ཀྱི་ངེས་པ་གཉིས་སུ་བསྒྱུར།
།སྐྱབས་གཅིག་ཞེས་བོད་ནས་ཐུགས་རྗེའི་ཡལ་ག་ཕྱོགས་མེད་དུ། །བརྐྱང་པ་དེ་ལ་མ་ཚང་མེད་པའི་འབྲས་བུ་ཅན། །བསྐལ་པ་བཟང་པོ་འདིའི་ས་ཡི་རྒྱན་དུ་ལྷ་ཡི་ཤིང༌། །ཁྱོད་ཉིད་ཞེས་རིང་ནས་རྣ་བའི་བཅུད་ལེན་དུ་གྱུར།
།ཡུལ་ན་ཟླ་བ་དང་ཙནྡན་ག་བུར་སོགས་བསིལ་བའི་ཁྱད་པར་མང་ཡང་འདྲ་མོད། །ངན་འགྲོའི་སེམས་ཅན་གདུང་བ་མ་ལུས་བདེན་མེད་དུ། །མངོན་པར་རྟོགས་པའི་ཉེར་འཚེ་ཤིན་ཏུ་མཐོ་བའི།
།གྲིབ་ཤིང་ཆོས་དང་མཚུངས་པའི་བསིལ་བ་ཁྱོད་ལས་གཞན་ཅི་ཞིག །འདོད་པའི་ལོངས་ལ་སྤྱོད་བྱེད་དབང་པོ་ཡི། །ཚོགས་རྣ་བ་ལ་སོགས་པ་གཞན་བཞི་པོ་ཀུན་ལས་ཡ་མཚན་རྒྱ་ཆེ་བའི་དབང་པོ་ནི་མིག
།ཇི་སྲིད་ན་དགའ་བའི་རང་བཞིན་གང་མཆིས་པ་དེ་དག་ཅིག་ཅར་སྤུངས་པའི་གཟུགས་སུ་གྱུར་པ། །མཐོང་བའི་མོད་ཉིད་ལ་བླ་ན་མེད་པར་རྫོགས་པའི་བྱང་ཕུལ་བྱུང་གི་རྒྱན་ཆུབ་ཐོབ་པ་བླ་མ་ཁྱོད་ལྟ་བུ་མངོན་སུམ་དུ་གསལ་བའི་ཕྱིར་རོ།
།དེ་སླད་ཧོར་གྱི་རྒྱལ་ཁམས་རྣམས་དུག་གསུམ་གྱི། །ལོངས་ལ་སྤྱོད་པའི་སྡིག་པའི་ནགས་ཚལ་དེ་དག་ལ་སྡང་བའི་མེ་དཔུང་ཆེན་པོ། །སྤར་

བའི་ཕྱིར་ན་བླ་མ་ཉིད་སྤྱན་འདྲེན་པ་ལ་འོངས་པས། །ཕྱོགས་རིས་མེད་པའི་བྱམས་ངོར་ཁྱོད་ཀྱིས་གསན་པར་འོས་པར་པའི་རིགས། །སེམས་ཅན་ཀུན་གྱི་དོན་དུ་སྔོན་ཆད་སུའི་ཀྱང་སྒོ། །མ་ཕྱེ་བའི་གྲོས་ནི་འགྲོ་བ་ལུས་འཚང་རྒྱ་བའི་ཐབས་ཚུལ་ཁྱད་པར་ཅན་ཏེ་དེ་ཉིད་ཀྱི་གསང་བའི་མཛོད།
།འཛིན་པར་རྒྱལ་བའི་དགོངས་པ་རྣམས། །མཐུན་པར་དབང་བསྐུར་དེ་བཞིན་དུ་དམ་བཅས་ཏེ། །ཁྱོད་ཀྱི་མཐུ་སྟོབས་དབང་པོའི་ལག་ཉལ་རྡོ་རྗེ་གྱིས།
།འཕྲུལ་པའི་རི་བོ་ཕྱོགས་མེད་དུ་རྒྱུག་པ་ཐམས་ཅད་མ་བཅོམ་པ་མེད། །འོན་ཀྱང་འཁོར་བའི་རྒྱ་མཚོ་ཆེས་ཆེར། །ཡངས་པར་བྲོས་པ་འདི་གཟིགས་སམ་ཞེས་པ་སྔོན་གྱི་དུས་ན་རི་རྣམས་འགྲོ་འདུག་བྱེད་པས་སྐྱེ་བོ་མང་པོ་འཛོམས་པ་ན།
བརྒྱ་བྱིན་གྱིས་རྡོ་རྗེས་བསྣུན་ནས་རྐང་པ་བཅད་པས་དེ་ཚུན་འགྲོ་མ་ཤེས་སོ། །མཱི་ན་ཞེས་པའི་རི་ནི་བྲོས་ནས་རྒྱ་མཚོའི་ནང་ན་ཡོད་དོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་རོ།
།དེ་ལྟར་འདོད་པའི་དོན་རེ་བའི་རྩ་བ་ཞིག །ཁྱོད་ལ་བཙུགས་སོ་འབྲས་བུའི་དུས་ལ་བབ་པ་ཡིན་པས། །ལྷ་གཅིག་ཁྱོད་ཀྱིས་མི་སླུ་བར་མཛོད་ཅིག་དེ་ལས་གཞན་དུ་ཁྱོད་ལྟ་བུས་བསླུས་པར་གྱུར་པའི་ཕྱིར་ན།
།མི་བསླུ་བའི་དམ་བཅས་སྲིད་པ་འདི་ན་གང་ཟག་སུ་ཡིས་བཟུང་སྟེ་མ་གཟུང་མཁན་མི་རྙེད་དོ་འགོག་རྒྱན། །ཉམ་ངའི་གཡང་ལ་འཆེལ་བ་དགོས་པས་སྟེ། །བདེ་བའི་ཐང་ལ་འཆེལ་བ་དེས་ཅི་བྱ་སྟེ་དགོས་པ་མེད་དོ།
།དེ་བཞིན་དུ་འགྲོ་བ་རྣམས་ལ་ཁྱོད་ཀྱིས་འདྲེན་པ་མི་མཛད་ན་མངོན་དུ་སངས། །རྒྱས་པ་རྣམས་ལ་གང་གི་སྟེ་འདྲེན་པས་ཉེར་མཁོ་འགོག་རྒྱན་མེད་དོ།
།ནག་ཕྱོགས་ཀྱི་མཚན་མོས་ཁ་ཡོངས་སུ་བསྡམས་པའི་ནང་དུ་མ་ཆུད་ཅིང་། །གྲང་རེག་དང་ལྡན་པའི་པདྨོའི་ཡུལ་བར་ནི། །འཁྱགས་པས་རབ་ཏུ་གདུངས་པའི་བུང་བ་འདར་སྐད་ཀྱི་སྒྲ་འབྱིན་པར་བྱེད་པ་ལ། །རྗེས་སུ་བརྩེ་
བར་མཛོད་ཅིག་སྣང་བའི་གཏེར་དོན་མཐུན་པར་གབ་ཚིག་གི་རྒྱན། །དེ་སྐད་ཅེས་ཞུས་ཤིང་ཡོངས་འཛིན་དེས་ཀྱང་ཆོས་ཕྱིས་ས་སྐྱ་པཎྜི་ཏའི་ཀྱི་ཉེར་བསྟན་འོད་ཀྱི་ཉིན་བྱེད། །རིམ་གྱིས་འཇུག་པའི་ཕོ་ཉ་དང་པོའི་འཕྲིན་བཞིན་དུ།
།ཡ་མཚན་གྱི་སྣང་བ་མགུར་དུ་བླངས་པའི་ཁྱུང་སྔོན་སྐྱེས་ཏེ་སྐྱ་རེངས། །དཀར་པོའི་འཛུམ་གྱིས་ལེགས་པར་ཕྱེ་བའི་འདི་སྐད་བཀའ་སྩལ་པ། །འདོད་ལྷས་འཕངས་པ་མ་ཡིན་པའི་འགྲོ་ལ་ཆགས་པའི་མདའ།
།ཕྱོགས་རིས་མེད་པའི་ལྟོང་ཅན་སྙིང་ལ་ཟུག་པ་ཡི། །ཟུག་རྔུ་དྲག་པོས་ར་སྐྱེས་པ་སྲིད་པའི་སྲོག་གི་རྩ་བ་ཁྱད་པར་གྱི་རྒྱན་འཕྲོག་པར་བྱེད་པའི་ཁྱད་ཆོས་དང་ལྡན་པ།
།རྣམ་པར་དག་པའི་སེམས་ཀྱིས་བཟོད་པ་ཐོབ་ཟིན་མོད་ལ། །གཞོམ་མེད་རྡོ་རྗེའི་སྐུ་དེ་ངས་བརྙེས་ཀྱང༌། །རྣམ་པ་འགྲོ་བའི་མིག་གི་རྗེས་མཐུན་ཙམ་དུ། །ཉེར་ལེན་ཕུང་པོ་མི་རྟག་པའི་ཆོས་ཉིད་ཅན་དུ་བསྟན་པ་འདི་ཉིད།
།བཞི་པའི་སྟེ་རྣམ་པ་གནས་སྐབས་ལ་ནི་བབས་ཀྱིས་གཞོལ། །སྐྱེ་བའི་ཆུ་བོ་ཡིད་འོངས་བདེ་བར་འགྲོ་གངྒཱ་མ། །འདི་ཡི་དག་

བྱེད་ཀྱི་བྱ་བ་རྫོགས་ཟིན་གྱི། །ལས་དང་ཉོན་མོངས་པ་ཐོག་མ་མེད་པའི་དུས་ཉིད་ནས། །དེ་ལྟའི་བར་འཛིངས་པའི་དབང་ཕྱུག་གི་རལ་པའི་མཐའ་བཙལ་དུ་མེད་ཅེས་པ་སྔོན་རྒྱལ་པོ་སྐལ་ལྡན་ཤིང་རྟས་ཚངས་པ་དཀའ་ཐུབ་ཆེན་པོས་མཉེས་པར་བྱས་ནས།
ཕ་མས་ཀྱི་དོན་དུ་གངྒཱ་མི་ཡུལ་དུ་དབབ་པར་ཞུས་པ་ན། ཚངས་པས་མཆོག་སྦྱིན་ནས་གངྒཱ་ལ་མི་ཡུལ་དུ་འབབ་པར་གྱིས་ཤིག་ཅེས་སྨྲས་པ་དང༌། གངྒཱས་སྨྲེ་སྔགས་འདོན་པ་ན།
ལྷ་ཆེན་པོ་ཁྱོད་ཅི་སྟེ་མེས་པོའི་བཀའ་ལས་འདའ་བར་བྱེད་ཅེས་རལ་པའི་ཚོགས་ཀྱི་ནང་དུ་བཞག་པར་གྱུར་པ་ན་ཕྱིར་འབྱུང་བར་འདོད་དེ་ལྷའི་ལོ་སྟོང་གི་བར་དུ་འཁོར་ཞིང་བབས་ཀྱང་རལ་པ་དེའི་མཐའ་རྙེད་པར་མ་གྱུར་ཏོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་རོ།
།སྲིད་པའི་རང་བཞིན་གྱི་མཚོ་དང་ཟིལ་བའི་ཁྱིམ། །ཕྲ་མོ་ཙམ་ལ་ཡང་སྙིང་རྗེའི་ཟླ་གཟུགས་ངས། །ཁྱབ་སྟེ་ད་ལྟ་རྒྱ་ནག་རྙོག་མའི་ཆུ་ནང་གི་ཞིང་དེ་རུ།
།ཟླ་བའི་དཀྱིལ་འཁོར་གྱི་གཟུགས་བརྙན་གསལ་བའི་སྣོད་གྱི་ལས་འབྲེལ་གྱི་སྐལ་བ་དང་ཡང་མི་ལྡན་ཏེ་དུས་ལ་མ་བབ། །མ་འོངས་ངེད་ཀྱི་རིགས་མཆོག་མཐོན་པོ་ལྷའི། །ལྟེ་བའམ་སྙིང་ཁ་ལས་སྐྱེས་པ་འཕགས་པའི་མེས་པོ་ནི་ཚངས་པ་སྟེ།
དེ་ནི་ལྷ་ཁྱབ་འཇུག་གི་ལྟ་བའི་པདྨ་ལས་སྐྱེས་སོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་རོ་སྟེ་འཇམ་པའི་དབྱངས་ཀྱི་སྤྲུལ་པ།
།རྟག་ཏུ་བྱང་ཆུབ་སེམས་དཔའ་སེམས་དཔའ་ཆེན་པོའི་སྤྱོད་པས་དུས་འདའ་བ། །ཀུན་དགའ་རྒྱལ་མཚན་ཞེས་པ་སྤྱན་དྲངས་དང༌། །ནོར་དང་འདོད་པ་དང་ཆོས་དང་ཐར་པ་སྟེ་སྡེ་བཞིའི་དཔལ་ལ་རང་རང་གི་འདོད་པ་རྣམས་ནི།
།གང་ལ་ཅི་དགའི་དངོས་གྲུབ་ཀྱི་ཆར་ཆེ་བ། །ས་ལ་རྩོད་པའི་དུས་མེད་པའི་རྫོགས་ལྡན་གྱི་ཆོས། །འབད་པ་མེད་པར་ལག་པའི་རྩ་ལ་སྟེ་ངག་རབ་ལམ་ལྟོས་པར་བདེ་བླག་ཏུ་དུས་དེར་གྲུབ་ཞེས་གསུངས་ནས།
།བཏུང་བྱ་དམ་ཚིག་གི་རྫས་སུ་གྱུར་པའི་ཆང་ཀ་པཱ་ལ་གང་ཡོད་པ་དེ་རྒྱུ་ཆུང་ཡང་མཐུ། །ཆེན་པོ་ཉིད་ལ་བརྟེན་པའི་སྦྱོར་ཐབས་ཀྱི་ལས། །རྡོ་རྗེ་གསུམ་གྱི་ས་བོན་སྔགས་ཀྱིས་བྲན། །འདོད་ཡོན་བསམ་གྱིས་མི་ཁྱབ་པར་རྗེ་བཙུན་གྲགས་པ་དེས་བྱིན་གྱིས་བརླབས་པར་མཛད་ནས།
།ལྷ་རྣམས་ཀྱིས་རི་རབ་རིན་ཆེན་མ་བསྒྲིལ་ཞིང་སྲུབ་ཐག་ལ་ཀླུའི། །རྒྱལ་པོ་ནོར་རྒྱས་ངལ་བའི་འམ་ཐང་ཆད་པ་སྡིག་པ་ཡང་མེད་ལ་སྲིན་ལག་གི་རྩེས།
།བླངས་པའི་བདུད་རྩི་ཁྱད་འཕགས་ཐིགས་པར་གཏོར་བས། །བདུད་རྩིའི་རྒྱ་མཚོ་ཀུན་ནས་འཁྱིལ་བས་དེ་དག་མ་ལུས་པ་ཚིམ་པར་བྱས་སྲིད་པ་ཅན་གྱི་རྒྱན་ཏེ། །དགའ་བའི་རང་བཞིན་དེ་ཉིད་བག་མར་བླངས་པའི་ཡིད།
།རྨད་བྱུང་རྩེ་འཇོའི་ཉམས་མྱོང་གི་མཚན་གང་རྫོགས་པ་དག་གིས། །རིང་དུ་བཀྲ་ཤིས་གླུ་དང་གར་བསྐྲུན་པའི་རྗེས་ལ། །བཀའ་བཞིན་དོན་རྣམས་ཡིད་ལ་སེམས་པར་བྱས་ཏེ་མི་སྣང་བར་གྱུར་ཏོ།
།དེའི་ཚེ་སྔོ་བསངས་མ་ནམ་མཁའ་ཉིད་ཚུལ་དེ་དག་ལ་

ལྟད་མོ་ཡིས། །སེམས་གཡེངས་བའི་དབང་གིས་ལུས་ལ་བདག་འཛིན་སྤངས་པ་ལས། །རྒྱུ་སྐར་གྱི་དོ་ཤལ་ཟེགས་པ་སྲིད་པའི་མིག་རབ་ཏུ། །ཕྱེ་བའི་སྟེ་ཉི་མ་འོད་ཟེར་བརྒྱ་ཡིས་འཚེལ་བཞིན་ཉི་མ་ཤར་བས་རྒྱུ་སྐར་མ་མངོན་པ་ལ་གཞན་དུ་སྒྲོ་བཏགས་ཏེ་བརྗོད་པས་རབ་རྟོག་གི་རྒྱན་ཚེ།
།སེམས་ཀྱི་རྫིང་བུ་གཙང་བྱེད་དེའི་བཀའ་དྲིན་གྱི། །སྟོན་ཀའི་དཔལ་མོས་འཁྱུད་པར་མཛད་པས་ཡིད་ཀྱི་ཆུ་བོ་རྙོག་མེད་དུ་བྱས་པ་ཉེ་བའི་འཁོར་ན་གནས་པ་དེ་ཉིད།
།བླ་མའི་མདུན་སར་ཞུགས་ལ་འདི་སྐད་གསོལ་པ་ཀཱ་ཡེ་ཁྱོད་ཀྱི་ཞབས་དྲུང་ན་དེང་དུས། །མི་མིན་མི་ཡི་ཚུལ་དང་ལྡན་པ་མང་པོ་འདུག་པ་རྣམས་སུ་ཞིག་ལགས། །ཞེས་ཞུས་པ་ལ་འདི་ལྟར་བཀའ་ལུང་སྩལ་པ་ཐར་པ་ཟ་བར་བྱེད་པ་ལ་མི་ལས་ཀྱང༌།
།ལྷ་རྣམས་རིངས་པའི་ལྟད་མོའི་ཟེར་མ་དེ་ནི། །མཐོང་ངམ་དེ་ལ་ཁྱོད་ཀྱིས་བལྟ་བའི་ཡུལ། །མིན་ཏེ་འོན་ཀྱང་དམ་ཚིག་མཆོག་གི་སྤ་པས་ཉོན།
།འདུས་བྱས་རང་བཞིན་བག་ལ་ཉལ་མངས་སུ། །སྐྱེས་པ་དང་རྐྱེན་བྱུང་ཁས་བརྗོད་པའི་སྒྲ་སྐད་ཙམ་དུ། །མ་ཟད་སེམས་ཅན་ཀུན་གྱི་སྙིང་གི་སྒྲ་ཐམས་ཅད་ཀྱང་། །རྒྱལ་བའི་རྣ་བ་ཆེན་པོ་འདིས་རིག་པ་ཡིན་ཀྱང༌།
།ཁོ་རང་གི་བློའི་སྲང་ལ་གཞལ་བར་བྱས་ཏེ་ཧོར་སྐད་རིགས་མི་མཐུན་པའི་ཕྱིར་མ་གོ་བའི་དོགས་པ་དང་བཅས་ཡུལ་དུ། །བདག་སྤྱན་འདྲེན་ལ་གནམ་ཐེ་དཀར་པོའི་ངོར་ཞུ་བའི། །དྲི་ཟའི་རྒྱལ་པོ་གཉན་ཆེན་ཐང་ལྷ་ཁྲིད་ནས།
།ལོ་ཙཱའི་ཚུལ་དུ་སྨྲ་བ་ཡིན་པ་འདུག་གསུང༌། །གཙང་སྙེ་མོ་རུ་མཚམས་སུ་ལ་ལར་ས་དྷཱུ་ཏཱིར་ཞེས་པ་རྩ་རོ་རྐྱང་གཉིས་དབུ་མའི་ནང་དུ་རྣམ་པར་དག་པའི་ཡོན་ཏན་གྱི། །ལུས་ངག་ཡིད་གསུམ་མ་དག་དྲི་མས་དབེན་པ་གསུམ་ལས་སྐྱེས་པའི་བདུད་རྩིས་མྱོས་པའི་ཡེ་ཤེས་སྟུག་པོའི་གཉིད་ཡུར་དུ་གྱུར་པའི་ཚེ།
།རྨི་ལམ་འོད་གསལ་ཆེན་པོའི་གསལ་སྣང་དུ་རྒྱུ་བ་དང་མི་རྒྱུུ་བའི་སེམས་ཅན་གྱི་མགོན་པོ་མཚུངས་པ་དང་བྲལ་བ།
།ས་ཆེན་ཀུན་དགའ་སྙིང་པོ་དེའི་ཞལ་ལུང་ལས། །ལམ་འབྲས་ཤིན་ཏུ་ཉེ་བརྒྱུད་བརྡ་དོན་གསལ་བར་གྲགས་པའི་རྩ་བ་བྱང་ཆུབ་སེམས་ཀྱི་བདག་པོའི་ངོ་བོ་ཉིད་དུ་གྱུར་པ།
།དོན་དམ་ཆོས་ཉིད་འགྱུར་བ་མེད་པ་དེ་ཉིད་གདན་དུ་བཏིང་པར་བྱས། །དངོས་པོ་མེད་དུ་འཆིང་བའི་རྒྱལ་ཤིན་ཏུ་ཐབས་མཚར་ཆེ་བ། །འབྱུང་བ་རླུང་ལ་སྦར་མོས་བཟུང་བར་བྱས་ཏེ། །གཏུམ་མོའི་མེ་ཡིས་དཔུང་བསྐྱེད་པར་སླ་ཤིང་རེ་བཞུ་བའི་ཀུནྡ་བྱང་ཆུབ་སེམས་ཀྱི་ཆུ་རྒྱུན།
།དབུ་མར་བཅུག་ལས་ལ་སོགས་པའི་འབྱུང་བ་དབང་དུ་བསྡུ་བར་བྱ། །ཡེ་ཤེས་ལྔ་ཉིད་མངོན་དུ་གྱུར་པའི་མཐུ་ལས། །འཆི་མེད་མྱང་འདས་ཞི་བ་ཆེན་པོའི་གནས་འཐོབ་བོ།

།ཞེས་པར་བརྗོད་པའི་ཚིག་གི་ལམ་པོ་ཆེར། །མཚན་དཔེས་བརྒྱན་པའི་སངས་རྒྱས་ཀུན་བྱོན་པ། །ཆོས་ཀྱི་འབྱོར་པ་ཇི་སྙེད་ཁྱོད་ལ་ངས། །སྔར་བསྟན་པ་ཡི་སྙིང་པོ་འདིར་འདུས་གསུང་པའི་མནལ་ལམ་བྱུང་ངོ་།
།དེ་བཞིན་དུ་མང་མཁར་ཚ་ལུང་དུ་བཞུགས་པའི་དུས་མནལ་ལམ་ལ་སྒྲིབ་པ་ཀུན་དང་བྲལ་བ་ཡེ་ཤེས་ཀྱི། །མཁའ་འགྲོ་མ་འབྲུག་གི་བུ་མོ་སྔོ་བསངས་མ་གཅིག་གིས། །དག་པ་མཁའ་སྤྱོད་ཀྱི་གནས་སུ་བྱོན་ཞེས་པའི།
།མགྲིན་པའི་སིལ་སྙན་འཁྲོལ་བ་དང་ལྷན་ཅིག་ཏུ། །རང་བཞིན་གྱི་དྲི་མས་སྟོངས་པའི་ཤེལ་གྱི་སྐས་པ། །ཁ་དོག་སྣ་ཚོགས་པའི་ཚོན་རིས་བརྒྱ་ཕྲག་གསལ་བར་འཛིན་པ་གཅིག་བཙུགས། །ཟླ་བ་ནོར་བུའི་རྡོ་ཡི་རྐང་སྟེགས་མཆོག་ཏུ་གྱུར་པ་ཅིག
།རིན་ཆེན་མྱུ་གུའི་འདབ་མ་དང་ལྡན་པའི་ནེའུ་སིང་གི་སྟེང་དུ་བཀོད་ནས་འདིའི་ཁར་ཞབས་བཞག་ན་མཁའ་སྤྱོད་ལ་འགྲོ་བ་ཡིན་བརྗོད་པ་ན། །མཁའ་འགྲོ་མ་དེ་ལ་འདི་སྐད་དུ་རྒྱལ་བའི་བཞེད་པ་ངོ་མཚར་ཅན་མང་པོའི་དུ།
།ཞུགས་པར་གྱུར་པ་ང་ནི་སེམས་ཅན་གྱི་དོན་འབའ་ཞིག །སྒྲུབ་པའི་ཕྱིར་དེ་ལ་མཁའ་སྤྱོད་ཀྱིས་ཅི་བྱ། །དེ་སྐད་གསུང་དུ་འཇོ་ཞིང་རྡོ་ལེབ་དེའི་སྟེང་དུ་ཞབས་མ་བཞག
།ཡང་ནི་མནལ་ལམ་དུ་ཡབ་གཅིག་ས་ཆེན་ཀུན་སྙིང་དེ་རིགས་རྣམས་ཀུན་གྱི་གཙོར་གྱུར་པ་ལ། །བྱང་སེམས་ཉེ་བའི་སྲས་བརྒྱད་ཀྱིས་བསྐོར་བའི་གཡས་ཕྱོགས་སུ། །བཅོམ་ལྡན་ཀྱེ་ཡི་རྡོ་རྗེ་ལྷ་དགུ་དང༌།
།གཡོན་དུ་སྟོན་པ་ཤཱཀྱ་ཐུབ་པ་འཁོར་དང་བཅས་པ་བཞུགས་གསལ་བ་ལ། །བུ་གཅིག་ཅེས་རྗེ་བཙུན་གྲགས་པ་ལ་བོས་ནས་ཁྱོད་རབ་ཏུ་འབྱུང་བ་དང་དབང་ལེན་པའི་ཡུལ། །སུར་བགྱིད་ཅེས་དྲི་བར་མཛད་པ་ལ་བདག་ལ་དེ་དག་གི་ཡུལ་ཆོས་ཀྱི་རྗེ་ཁྱོད་ཉིད་ལས།
།གཞན་པ་མེད་པར་ཞུས་ཤིང་དེས་ཀྱང་དེ་དེ་བཞིན་ནོ་ཞེས་བྱ་བའི། །བཀའ་ཡིས་རྗེས་སུ་གཟུང་བའི་དབུགས་དབྱུང་སྩལ་ལོ། །དེ་ནས་བདེ་བ་ཅན་ཏེ་ཞེས་བྱ་སྟེ་རིན་ཆེན་རང་བཞིན་གྱི་
ས་གཞི་ལ། །ནོར་བུའི་ལྗོན་པ་དང་ནི་དྲི་མ་མེད་པའི་ལྷས་རྫས་ཀྱི་གོས་མཆོག་ཏུ་གྱུར་པ་དང་དབུ་རྒྱན་དང༌། །ལྡ་ལྡི་དང་དྲ་ཕྱེད་དང་དྲིལ་བུ་གསང་བའི་སྒྲ་དང་ལྡན་པ་རྣམས་ས་པཎ་ལ།
།ཕྱག་གིས་མངོན་སུམ་བསྟན་ནས་དང་པོར་སྟེ་རེ་ཞིག་བདེ་བ་ཅན་གྱི་ཞིང་ཁམས་དེར་གཤེགས་པར་མཛད་ཏེ། །ཡུན་མི་རིང་བར་བྱང་ཕྱོགས་གསེར་གྱི་མདོག་ཅན་གྱི་ཞིང་ཁམས་སུ། །དེ་བཞིན་གཤེགས་པ་གསེར་འོད་རྣམ་རྩེན་དེའི།
།བསྟན་པ་ལ་སྲིད་ཞུར་བྱེད་པ་འཁོར་བསྒྱུར་གྱི།

།རྒྱལ་པོ་བསོད་ནམས་མཐའ་ཡས་ཞེས་བྱ་བ་དེ་ཉིད་ལ་ནི། །མཚུངས་པར་སྲས་པོ་ཡོན་ཏན་མཐའ་ཡས་སུ། །འཁྲུངས་ནས་སངས་རྒྱས་ཀྱི་ཞིང་མང་པོ་ཉིད་སྦྱོང་བར་བྱེད་ལ། །དེ་ནས་སྐྱེ་བ་གསུམ་པར་བླ་ན་མེད་པ་ཡི།
།རྣམ་པར་འདྲེན་པ་སྟེ་རྫོགས་པའི་སངས་རྒྱས་མངོན་དུ་མཛད་པའོ། །སྲས་གསུམ་པ་སྲིད་ཞིའི་དཔལ་དེ་མི་དམན་ཞིང་ཆེན་པོའི་འོད་འབར་བ་ལྕགས་ཕོ་རྟ་ལོ་པ། །ཡང་དག་པའི་འཕགས་པ་འཇམ་དཔལ་གྱི་སྐྱེ་བ་ས་སྐྱ་པཎྜི་ཏའི་ཡབ་གཅིག་ཏུ་གྱུར་པ་བཻཌཱུརྻའི།
།རང་བཞིན་བཟང་པོར་འདྲེན་པའི་པཀྵུ་ནི་བོད་འདི་ལ། །ཆོས་དང་སྲིད་ཀྱི་དྲིན་ཅན་རྟ་མཆོག་གི་ཁ་ལས་འབབ་པ་ཁྱོད་ཅིག་གྲང་ངོ་། །མཁའ་མཉམ་མུན་པ་བཅོམ་པའི་སྣང་བ་ཆེན་པོ།
།རྒྱལ་བའི་དམ་ཚིག་དཔེ་མེད་ལུ་གུ་རྒྱུད་ཀྱི། །བར་མ་ཆོད་པའི་ཡབ་མེས་རྣམས་ཀྱི་ཆོས་ཚུལ་ལ། །དྲན་དབང་སྟེ་མཁས་པ་དང་གྲུབ་པའི་འཁོར་ལོ་ཟུང་འཇུག་ཏུ་སྡོམ་པའི་བདག་ཉིད་ཆེན་པོ་དེས།
།ཤ་ཟ་འབུམ་སྡེ་ཁྲོས་པའི་དམག་ཚོགས་ཀྱི། །ཁ་རླངས་དུ་བའི་འཁྲི་ཤིང་འཁྱོག་པོའི་པར་གཡོ་བ་རྩེར་མོ། །སྐྱེ་འགྲོ་ཀུན་གྱི་སྲོག་ལེན་པའི་བྱེད་པ་པོ་ལས་ཀྱི་གཤིན་རྗེའི་མེ་ཏོག་རབ་ཏུ་རྒྱས་པའི་ཚལ་གཟུགས་ཅན་གྱི་གཟུགས་ཅན་མཚར་བའི་རྒྱན་ཆེན་པོར་གྱུར་པ།
།ཞིང་སྐྱོང་དུར་ཁྲོད་ཀྱི་བདག་པོ་དེ་ཉིད་བྲན་དུ་བཀོལ་བར་མཛད་ཅིང་། །གཞན་ལ་ཕན་པ་འབའ་ཞིག་ལྷུར་ལེན་པར་མཛད་པའི་སྙིང་གི་སྟོབས་ཆེན་པོའི་རང་གཟུགས།
།ལུས་ཅན་ཀུན་གྱི་ཟུངས་སུ་འགྲོ་བའི་གསོ་བ་རིག་པ་ནི། །རྣམ་པར་དག་པས་འགྲོ་བའི་འཚོ་བ་རྡོ་རྗེའི་དངོས་པོ་དང་འདྲ་བ་རུ། །བྱེད་པའི་ཡོངས་འཛིན་སྨན་གྱི་བླ་མ་བླ་གཉིས་པར་གྲགས་སོ།
།གང་ཞིག་རིགས་ཀྱི་ཁྱད་པར་མཆོག་དེ་རྒྱལ་བའི་བདག་པོའི་གཙུག་ཏོར་དང༌། །མཉམ་པ་ཉིད་དུ་མངོན་པར་མཐོའི་རྩེ་མོ་སུའི་ཀྱང་དཔག་ཏུ་མེད་པའི་དགེ་ལེགས་ཀྱི། །སྣང་བ་དེ་དག་སྲིད་དང་སྲིད་པ་ལས་འདས་པའི་འདྲེན་བྱེད་དེ་མིག་སྟེང་ཁོ་ན་ཉིད་དུ་ནི།
།བལྟ་བར་གྱུར་པའི་གནས་བླ་ན་སྟ་གོང་དུ་མཆོད་པར་བྱ་བའི་རྣམ་པར་རོལ་པ་ཅི་ཡང་ཡིན་ནོ། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
འཇིག་རྟེན་དང་འཇིག་རྟེན་ལས་འདས་པའི་རིགས་ཀྱི་མཆོག་ཏུ་ངེས་བྱེད་གླེང་གཞིའི་སརྒ་དེ་དང་པོའོ།།
།།བཀྲ་ཤིས་གང་ཞིག་སྲིད་པ་གསུམ་གྱི་སྙིང་ལ་གནས་

པ་བདེ་བར་གཤེགས་པའི་སྙིང་པོ་མངོན་དུ་གྱུར་པའི་གཟུགས་ཅན་དམ་པ་རིགས་བརྒྱའི་མཛོད། །མ་ལུས་པར་ཡོངས་སུ་རྫོགས་པའི་མཁའ་དང་དབྱེར་མེད་མཚན་མར་འཛིན་པ་ཐམས་ཅད་སྤངས་ཀྱང་གཞན་ཕན་སྙིང་པོར་ཆེ་སྤྱོད་ཚུལ་དུ་བསྟན་ནས།
།སེམས་ཅན་གྱི་བསམ་པའི་རི་ཡི་ཁམས་ཏེ་ཚོན་རིས་ཉིད་ཀྱི་ཆུ་གཏེར་སྣ་ཚོགས་སུ་ཤར་བའི་མདོག་ཅན་དེ་དག་དམ་པའི་བརྩེ་དགའ་རིན་ཆེན་གྱི་ཕུང་པོ་མཐོན་པོ་དེ་ཡི། །འཛུམ་གྱིས་ནམ་ཡང་མི་གཏོང་བའི་བསྐལ་པ་འདི་ཤིན་ཏུ་བཟང་ངོ་ཅིའི་ཕྱིར་ཞེ་ན་ཨེ་མ་ཡིད་བཞིན་གྱི་ནོར་བུའི་སྐྱེ་བ་འཛིན་པར་མཛད་པས་སོ།
།གདུང་གི་སྐྱེ་བ་འཛིན། །ནོར་ལྡན་མ་སྟེ་ས་གཞི་འདིའི་རྒྱན་དུ་སྲིད་པ་ཡིས།
།བྱིན་པའི་འམ་བསྐོས་པའི་གངས་རི་དཔལ་གྱི་དོ་ཤལ་ཅན་ཞེས་པ་བོད་གངས་ཅན་འདིའི། །ལྟོ་བར་ཆོས་ཀྱི་རྒྱལ་སྲིད་བླ་ན་མེད། །དཔལ་ལྡན་ས་སྐྱར་གྲགས་པའི་རི་མོ་ཕྱོགས་སུ་རིང་བ་ཡོད་དོ།
།འཇམ་པའི་དབྱངས་ལན་གྲངས་བདུན་སོགས་སྐྱེ་བ་བརྒྱུད་མོའི་གཟི་བརྗིད་ཀྱིས། །མུན་པའི་ཡིད་ཅན་རྨོངས་པ་མ་ལུས་པ་འབྲོས་པ་སྟེ་མེད་པར་བྱེད་ལ། །ཤཱཀ་ཐུབ་བསྟན་པའི་རྒྱལ་མཚན་ཆེན་པོ་ས་སྐྱ་འདིར་འཛུགས་སོ་ཞེས།
།དཱི་པཾ་ཀ་རས་ཞེས་པ་ཇོ་བོ་མར་མེ་མཛད་དེ་ཉིད་མངའ་རིས་སྟོད་ན་བཞུགས་པ་འབྲོམ་སྟོན་གྱིས་གདན་དྲངས། ལམ་བར་ལ་ས་སྐྱའི་ཕྱག་འཚལ་སྒངས་སུ་ཕེབས་དུས་ས་དཀར་པོ་དེའི་ལོགས་ལ་དྷཱིཿཡིག་བདུན་དང་ཧཱུཾ་ཡིག་གཅིག་འདུག་པ་གཟིགས་པས་ཕྱག་མཆོད་མཛད།
འཁོར་རྣམས་ཀྱིས་རྒྱུ་མཚན་ཞུས་པས། མ་འོངས་པ་ན་ཕ་གིར་འཇམ་དབྱངས་ཀྱི་སྤྲུལ་པ་བདུན་དང༌། ཕྱག་རྡོར་གྱི་སྤྲུལ་པ་གཅིག་བྱོན་ནས།
སངས་རྒྱས་ཀྱི་བསྟན་པ་རྒྱས་པར་འགྱུར་རོ་ཞེས་ལུང་དུ་བསྟན་པའི་ས། །དུས་རིང་ཆང་རྟེར་བཟུང་བས་ཉི་མ་དེ་ཡང་ནི། །མྱོས་པ་བཞིན་དུ་འོད་ཟེར་སྐྱུགས་ཏིང་ངེ་འཛིན་གྱི་ཡོན་ཏན་རྒྱན་པ་ཡིས།
།སྡིགས་མཛུབ་གཏད་པའི་སེན་མོའི་ཁ་རིས་སྤགས་པ་ཅན། །བི་རཱུ་པ་དེས་དངོས་སུ་བྱིན་གྱིས་བརླབས་པའི་གནས་ཀྱང་ཡིན་ནོ། །ངེས་པ་ལྔ་ཡི་སྒྲ་གཅིག་ལ་དོན་གཉིས་སུ་སྦྱོར་ཡང་རུང་སྟེ། བརྟེན་པ་ལ་དུས་ངེས་པ།
གནས་ངེས་པ། སྟོན་པ་ངེས་པ། འཁོར་ངེས་པ། ཆོས་ངེས་པ་དང༌། རྟེན་ལ་ནོར་བུའི་བྱེ་བྲག་ངེས་པ་ལྔའི་རིན་ཆེན་ཁང་བཟང་ནང༌། །ཟུང་འཇུག་ཁ་སྦྱོར་ཡན་ལག་བདུན་གྱི་རང་བཞིན་ཅན། །གྲུབ་པ་རྡོ་རྗེ་འཆང་གི་འབྱུང་གནས་ཆེན་པོ།

།ས་སྐྱ་འདི་ཉིད་ལས་གཞན་དུ་གྱུར་པའི་འོག་མིན་ནི་ཞིང་ཁམས་གཞན་ན་དམིགས་སུ་ཕུལ་བྱུང་གི་རྒྱན་མེད་དོ། །ས་སྐྱའི་གཙུག་ལག་ཁང་པ་གང་གི་ནང་དུ་དུ་འཇུག་པའི་ཐེམ་སྐས་དེ་ནི་སེམས་ཅན་སུ་ཞིག་གིས།
།འགོངས་པ་ཙམ་ཉིད་ན་ཐར་པའི་གྲོང་ཁྱེར་དུ། །བདེ་བར་སོན་པ་སྲིད་འདིའི་སྤྱོད་ཡུལ་ལས་འདས་པ་ཡི། །སྒོ་དེའི་ཁྱད་པར་ཅི་ཡིན་ཡོངས་སུ་མི་ཤེས་སོ་ཐེ་ཚོམ་ཕུལ་བྱུང་གི་རྒྱན། །རྟ་བབས་དེ་ཉིད་ནོར་བུ་རྒྱས་པའི་ལྗོན་པ་ཡི།
།ཀ་བ་སྟོང་གིས་བཏེག་པའི་འོད་ཟེར་ཀུན་ཏུ། །འབར་བས་རང་གནས་ཕྲོགས་པར་གྱུར་ཏེ་གནམ་སྔོན་པོ་དེ་ལ་རང་མལ་དུ་གསལ་བའི་གོ་སྐབས་འབྱུང་བར། །ས་ལ་ལྷུང་བ་མིན་ནམ་གཙུག་ལག་ཁང་གི་ཁྱམས་དེའང་ཁ་དོག་ཤིན་ཏུ་སྔོའོ་རབ་རྟོག་གི་རྒྱན།
།དེ་ལྟར་བིཌཱུར་ཡའི་ས་གཞི་ལ་ནོར་འཛིན་གྱི་ཟླ་བ་སྟེ་གསེར་བཙོ་མའི་མིག་མངས་ཀྱི་རི་མོས། །བཀྲ་བ་དེ་ནི་མཐིང་གི་རོལ་བའི་མཆར།
།མེ་ཏོག་སིནྡུ་ཝ་རའི་གེ་སར་གྱི་ཕྱེ་མའི་ཕྲེང་བ། །རླབས་ཀྱི་སོར་མོས་བྲས་པ་བཞིན་དུ་རབ་རྟོག་གི་རྒྱན་མཛེས་སོ། །ཨིནྡྲ་ནཱི་ལའི་བ་གམ་མཐོན་པོའི་འོད་ཟེར་འབར་བའི་ཚོགས་ཀྱིས། །རྩིག་པའི་ངོས་དག་ཅིང་འཇམ་པའི་ལོགས་ལ་ཡོངས་སུ་ཁྱབ་པ་དེ་ནི།
།ཨུཏྤལ་སྔོན་པོ་རབ་ཏུ་རྒྱས་པའི་ནགས་སུ་སེམས་ནས། །མེ་ཏོག་ཟས་ཅན་བུང་བ་རྣམས་ལ་འཁྲུལ་པ་རྨོངས་པའི་དཔེ་རྒྱན་འཇུག་གོ །མདའ་ཡབ་ཀྱི་ཕྲེང་བ་ལས་འཕྱང་དྲ་ཕྱེད་ཚོགས།
།ཕ་གུ་ཆུ་སྐྱེས་དཀར་པོའི་ངོས་རྩེ་ལ། །རེག་པ་རྣམ་པར་གསལ་ཏེ་བཅུ་དྲུག་ཆ། །སྙིང་ལས་བདུད་རྩིའི་ཐིག་ཕྲེང་བསྒྲེང་བ་བཞིན་རབ་རྟོག་གི་རྒྱན། །བྱ་འདབ་ཀྱི་ཁ་དོག་སྔོ་བསངས་མཁའ་དང་འདྲེས་པའི་འགྲམ་པ་ལ།
།རྒྱ་ཕིབས་འོད་ཀྱིས་འཇིག་རྟེན་གསུམ་གྱི་མུན་པ་འཕྲོག་པར་བྱེད་པའི། །སྣང་བའི་རི་མོ་འཁྱུག་པ་དེ་ནི་གློག་གི་གར་མཁན་མས། །གཞན་གྱི་ཡིད་རྐུ་བའི་ཆོ་འཕྲུལ་གཡོ་བའི་མཛེས་པ་དུ་མ་བསྟན་པ་ལས་ཀྱང་ཆེས་ལྷག་གོ
།ཟླ་བ་རླུང་གིས་བསྐྱོད་པའི་རྔ་ཡབ་ཀྱི་རྩེར། །ཛམྦུ་ནཱ་དའི་ཛམྦུ་ཆུ་བོ་གསེར་གྱི་དྲིལ་ཆུང་གི །མགྲིན་པ་ལ་ཟད་མི་ཤེས་པའི་སྒྲ་སྙན་མཆོག་ཏུ་མང་བ་དེ་ཉིད།
།སྐྱེ་འགྲོ་རྣམས་ཀྱི་རྣ་བའི་བཅུད་ལེན་དུ་འགྲོ་བའི་དབྱངས་སུ་འབབ་པར་བྱེད་དོ་ཏིང་ངེ་འཛིན་གྱི་ཡོན་ཏན་རྒྱན། །ཏོག་གི་ཁྱད་པར་ཤིན་ཏུ་མཐོ་བས་ན་ཉི་མའི་སྤྱི་བོ་ལ་ཡང་།
།འོད་ཟེར་འབབ་སྟེགས་བྱེད་པའི་གཟི་བརྗིད་ཀྱི་གཏེར་དུ་གྱུར་པ། །མཛེས་པའི་གོས་ཅན་ལྷབ་ལྷུབ་ཏུ་གཡོ་བ་རྒྱ་ཆེ་བས་རྟ་གདོང་གི་མེར། །རེག་པས་ཀྱང་མི་

བརྫི་པའི་རྒྱལ་མཚན་འབུམ་གྱིས་ཕུལ་བྱུང་གི་རྒྱན་སྤུད་དེ་བརྒྱན་པའོ། །དེར་ནི་ཆོས་དཀར་སྣང་བའི་ཡབ། །བློ་གྲོས་ཡངས་པའི་ཀཽ་མུ་དཱི་ ཞེས་པ་བླ་མེད་ལས། །འགྲོ་བའི་ཙ་ཏེ་གོང་མའི་ཀོར་ཚོགས་རྣམས་ཀྱི།
།ལེགས་བྱས་ཀྱི་བཏུང་བའི་ཁྱད་པར་དུ་འཕགས་པ་དཔལ་ཆེན་འོད་ལྕགས་ཕོ་རྟ་ལོ་བ། །དམ་པའི་ཡོན་ཏན་རིན་པོ་ཆེའི་རང་བཞིན་ཀུན་ནས་འབར་བའི། །སྙིང་སྟོབས་ལྷུན་པོས་དབུས་ལེགས་བྱས་ཀྱི་ ས་གཞིའི་དཀྱིལ་འཁོར་བརྗིད་ལ།
།གྲགས་པའི་གཟའ་སྐར་གྱིས་རྟག་ཏུ། །གླིང་བཞི་སྟེ་བརྒྱན་པའོ་བསྐོར་བའི་མཐུ་དང་ལྡན་པ་བྱུང་ངོ་གཟུགས་ཅན་གྱི་བརྒྱན་མཚར་བ། །འཕྲུལ་པའི་ཡུལ་ལ་མི་གཡོ་བར་བརྟན་ལྡན་ཟབ་ཅིང་རྒྱ་ཆེ་བའི།
།ཡིད་ནི་རང་བཞིན་དང་གློ་བུར་གྱི་རྣམ་པར་དག་པ་གཉིས་ལྡན་གྱི། །ཁང་པར་ཉལ་བ་ལ་སྲིད་པ་ཡི་ཁམས། །གཉིད་ལམ་སྒྱུ་མ་ལྟ་བུར་ཤར་བའི་འགྲོ་ལ་ཕན་པར་བརྩེ་བས། །འཁོར་བའི་འཇིགས་པས་མི་ཟ་བའི།
།ཆོས་ལམ་ཡངས་པོ་སྦྱིན་པའི་རྔ་བོ་ཆེ། །འབྱུང་པོ་སེམས་ཅན་ཀུན་གྱི་རྣ་རྒྱན་དུ། །རིགས་མེད་པར་སྙོམས་པའི་སྒྲ་དབྱངས་རྫོགས་པས་མངོན་པར་བྱང་ཆུབ། །རིག་འཛིན་གྲུབ་པ་ལྷ་རྣམས་ཀྱིས།
།ཞབས་ཀྱི་པདྨའི་གེ་སར་ལ། །བཏུད་པའི་བྱིན་རླབས་རྡུལ་དམར་ལི་ཁྲི་ཡི། །ཐིག་ལེ་སྐལ་ལྡན་དཔྲལ་བར་བཀོད། །དེ་ཡི་བཙུན་མོ་བདེ་བའི་དཔལ་གྱི། །འབྱུང་གནས་དེ་ཉིད་ལ་མིག་བལྟ་བའི་རོ་
ལ་ཡང༌། །ཆོག་མི་ཤེས་པར་ཀུན་ངོམས་ཁྱད་པར་གྱི་རྒྱན་པར་བྱེད་པའི། །མཆོག་གི་མ་གཅིག་ཉི་ཁྲི་ལྕམ་དུ་གྲགས་པ་ལྕགས་མོ་གླང་ལོ་མ། །དེ་ནི་དགེ་བའི་བྱ་བ་མཐའ་དག་གི་ཁུར་ནི་ཡོངས་སུ་བཟོད་པ་དང༌།
།ནོར་དང་སྐྱེ་བོའི་ཚོགས་ཀུན་འཛིན་པར་བྱེད་ལ། །ལེགས་བྱས་ཀྱི་ཞིང་ནི་རབ་ཏུ་བསྐྱེད་པར་བྱེད་པས། །གང་གི་རང་བཞིན་ནི་ས་གཞི་བཞིན་རྒྱུ་དཔེའི་རྒྱན་ནོ། །འདོད་པ་ཐམས་ཅད་དང་བྲལ་ཡང་འདོད་པ་ཀུན་གྱི་མ།
།ངོ་བོ་གཅིག་ཏུ་གྱུར་ན་ཡང་རྣམ་པ་དུ་མའི་གཏེར་འཛིན་པ། །མངོན་མཐོའི་དཔལ་སྟུག་པོར་རྒྱས་ཀྱང་ཡོངས་སུ་མི་ཁེངས་པ་ལ་སོགས་པའི་ཡོན་ཏན་གྱིས་ན། །དེ་དང་དཔག་བསམ་ཀྱི་ལྗོན་པ་སྐྱེ་བ་མཚུངས་སོ་འགལ་བ་ཅན་གྱི་སྦྱར་བའི་དཔེ་རྒྱན།
།སྔོན་ལྷ་རྣམས་ཀྱི་ཆུ་གཏེར་སྙིང་ལས་བླངས་པ་ཡི། །ཀུན་གྱི་དགའི་བ་སྐྱེད་པར་བྱེད་པའི་ལྷ་མོ་དཔལ་མོ་དང་ཟླ་བ་ལ་སོགས་ཀྱང༌། །གང་གི་མཛེས་པ་མཐོང་བའི་ཕྱིར་ན་རང་རང་གི་ལུས་དང་ལང་ཆ་ལ།
།རྣམ་པ་མང་པོའི་སྐྱོན་གྱི་རབ་རིབ་ཀྱི་གནས་སྐབས་ངན་པ་འཛིན་ནོ།

།ཡིད་བཞིན་དུ་གང་འདོད་པའི་བཞེད་པ་འཛིན་པའི། །རེག་པ་རྣམ་པར་དག་པ་འདི་ནི་ཞེས་ཚ་བས་གདུང་བ་ལ་བསིལ་བ་དང་གྲང་བས་ཉེན་པ་ལ་དྲོ་བར་འགྱུར་བ་ས་བ་ཀའི། །ཆུ་ཡི་ལྷ་མོ་བཞིན་བཟང་མ། །བསྙོན་དོར་གྱི་རྒྱན་མིན་ནམ་སྟེ་ཡིན་པར་རིགས་སོ་གཞན་ལ་རེག་བྱ་འདི་ལྟ་བུ་ཅི་ཞིག་འབྱུང་སྟེ་མི་འབྱུང་ངོ་།
།དགེ་བའི་ལང་ཚོ་དར་ལ་བབ་པའི། །དྲེགས་པས་རབ་ཏུ་འབུར་བ་དང་མངོན་མཐོ་བའི་ནུུ་མ། །རི་བོང་འཛིན་པའི་འོད་ཀྱི་མཛོད་དཀར་པོ་དེ་ལ།
།སྐྱེ་བོ་སུ་ཞིག་དུད་པའི་ས་མ་ཡིན་ཏེ་ཡིན་ནོ། །ཁྱད་པར་དུ་འཕགས་མའི་ཀུན་སྤྱོད་ཀྱི་ཡོན་ཏན་དེས། །རབ་ཏུ་བརྒྱན་པ་དེ་ལ་མཚུངས་པའི་བུད་མེད་གཞན་པ་ལྟ་སུུ་ཞིག་ཡོད་དེ།
།འདི་ལ་ལྷ་ཆེན་ཚངས་པའི་སྲས་སུ་གྱུར་པའི་ལྷ་མོ་དབྱངས་ཅན་མ་ཡང༌། །འགྲན་པར་ནུས་པའི་རེ་བ་ཤིན་ཏུ་ཕྲའོ་ ཕུལ་བྱུང་གི་རྒྱན། །ཚེ་རབས་སུ་འཁོར་བ་འཐུངས་པའི་གནས་སྐབས་ཀྱི།
།བདེ་བ་ས་ལེ་སྦྲམ་སྟེ་གསེར་འགྱུར་འདོད་པར། །ཐོག་མ་མེད་པར་ཉོན་མོངས་བརྒྱུད་མར་བགྲངས་པའི་གསང་སྔགས་ཕྱིན་ཅི་ལོག་པས་བསླང་བ་ཡིས། །གཤིན་རྗེའི་ལྕེ་ལས་ཚ་བར་གླལ་བའི་དུག་གསུམ་གྱི་རོ་འཛིན་ཅན།
།རྩོད་པའི་དུས་ཀྱི་རོ་ལངས་དྲག་པོ་གདུལ་དཀའ་ལུས་པ་ཐམས་ཅད་གཏན་ནས་བཅོམ་པའི་སླད་དུ། །སུ་ཞིག་རྣམ་པར་དཔལ་གཟིགས་པ་ལ་ཕྱོགས་བཅུ་ཡི། །བདེ་གཤེགས་སྲས་དང་བཅས་པ་འདུས་པའི་དགོངས་པ་ཆེན་པོ་གཅིག་ཏུ་གྱུར་ཏེ།
།དོན་དམ་འབྲས་བུ་ཟག་པ་མེད་པའི་དབྱིངས་ནས་འཚེར་བའི་སྒྲ། །རྟག་པ་དམ་པའི་གསུང་ནི་མགྲིན་གཅིག་ཏུ་བསྡུས་ནས་འཇམ་དཔལ་ལ་འདི་སྐད་བཀའ་སྩལ་པ། །འཕགས་པ་གང་ཞིག་གཞོན་ནུར་གྱུར་ཡང་བློ་རབ་ཏུ་ཆེ་བས།
།མངོན་པར་རྫོགས་པའི་སངས་རྒྱས་ཀུན་གྱི་ཡེ་ཤེས་བསྐྱེད་པའི་ཡབ་ཏུ་གྱུར་པ་དེ་ལ། །གཞན་ཕན་རེ་བའི་དམ་བཅའ་ཐམས་ཅད་རྫོགས་སོ་ལྷ་གཅིག་ཀྱེ། །འཇམ་པའི་དབྱངས་ཁྱོད་བསླུ་བ་མེད་པའི་འདྲེན་པར་འོས་སོ།
།དེ་ཅིའི་ཕྱིར་ན་ལྔ་བརྒྱ་ཐ་མའི་ལྟ་བ་ངན་པ་བག་མེད་དུ། །རྒྱུ་བའི་སྡུག་བསྔལ་བློ་གྲོས་ཀྱིས་གཟིར་བའི་སྲིད་པ་དེ་ཉིད་ཤིན་ཏུ་རྒྱ་ཆེ་ཡང་། །ཁྱོད་ཀྱི་མཚོན་ཆ་རྣོན་པོ་ཡེ་ཤེས་ཀྱི་རལ་གྲི་མཆོག་དེས་མི་ཆོད་པའི།
།དངོས་པོ་དེ་འདྲ་ཤེས་བྱའི་ཡུལ་དུ་གྱུར་པ་འདི་ན་ཡོན་ཏན་གྱི་རང་བཞིན་བརྗོད་པའི་རྒྱན་མེད་དོ་ཞེས། །དེ་ལྟར་གཉིས་མེད་གསུང་བ་སངས་རྒྱས་རྣམས་ཀྱི་བཀའ།
།གསང་བ་བསམ་གྱིས་མི་ཁྱབ་པའི་བརྗིད་གཅིག་ཏུ་འདུས་པ་དེ། །ལྕི་ཡང་ཟུར་ཕུད་ལྔ་ཡི་

ཅོད་པན་གྱི་རྒྱན། །ནོར་བུ་མཐོན་ཀ་ཆེན་པོ་ལས་ཀྱང་མཛེས་པ་དེ་དང་བ་ཆེན་པོས་བླངས་པའི། །སངས་རྒྱས་ཀྱི་གསུང་དེ་སྐད་རྗེས་སུ་ཐོས་པ་སྟེ་རྣ་བ་འཛིན་པ་ཟུང་ངག་ནི། །རིན་ཆེན་གྱི་རྣ་རྒྱན་དགོད་པའི་ཟོལ་དག་ཏུུ་བྱས་ནས།
།གཞན་དོན་ལ་བསྐུལ་ཚིག་ཐོས་པས་སྤྲོ་བས་བཞད་བཞིན་པ་དེ་ལ་ཨུཏྤ་ལའི། །ནགས་ཚལ་ཡོངས་སུ་རྫོགས་པའི་སྤྱན་ཟུར་རོལ་པས་རབ་རྟོག་གི་རྒྱན་མཚར་བ་དུད་འགྲོ་དོན་གྱིས་ཤིག་ཅེས་པའི་ཚིག་ཐོས་པ་ལ་སྤྲོ་བས་བཞད་པ་དེ་ཅིས་ཀྱང་རྗེས་སུ་ཡི་རང་ངོ་ཞེས་པའོ།
།དུས་ནམ་ཞིག་གི་ཚེ་བདག་གི་སྒྲིབ་དང་བྲལ་བའི་སངས་རྒྱས་སྤྱན། །ཐམས་ཅད་གཟིགས་པས་ཕྱོགས་བཅུར་ཉེར་བལྟས་པ་དེའི་ཚེ།
།བདག་གིས་བྱང་ཆུབ་ཀྱི་སྙིང་པོར་མ་བཀོད་པའི། །དེ་བཞིན་གཤེགས་པ་སུ་ཞིག་མཐོང་བར་མ་གྱུར་གྱུར་པ་དེ་སྲིད། །ནམ་མཁའ་སྟོང་པའི་ཁམས་འདི་ནི་གཟུགས་ཅན་དུ། །མ་གྱུར་པ་དེ་སྲིད་དུ་མངོན་པར་འཚང་མི་རྒྱ་བར།
།སེམས་ཅན་རྣམས་ཀྱི་དོན་བྱེད་པ་ཡི་དམ་བཅའི་ཁུར་ཆེན་པོ། །ཡོངས་སུ་རྫོགས་པར་ཐེག་པ་ཆེན་པོའི་དབང་དུ་གྱུར་ལ། །སེམས་ཅན་གྱི་ཁམས་དང་དབང་པོ་བག་ལ་ཉལ་ལ་སོགས་སྣ་ཚོགས་པ་ཐམས་ཅད།
།དྲི་མ་མེད་པའི་ཤེས་པས་རིག་སྟེ་དོན་དམ་པའི་གཟུགས་དེ་ནི། །ཡེ་ཤེས་ཀྱི་མེ་ལོང་བསྟན་ཡང་མཐོང་བྱར་མེད་སྟེ། །སྲིད་པའི་སྒྱུ་མས་རང་མཚང་འཇིག་པར་དགོངས་ཏེ། །འཁོར་གྱི་འདུས་པ་ཆེན་པོ་རྣམས་ལ་འདི་སྐད་དུ།
།ཐོག་མར་མིའི་འཇིག་རྟེན་དུ་འཕོ་བའི་ལམ་རྟེན་གྱི། །དུས་སུ་ཀུན་རྫོབ་ཀྱི་གཟུགས་ཅན་གང་ལས་རྟེན་ནས། །ལེགས་པར་འོས་པ་དེ་དག་ཁྱོད་རྣམས་ཀྱི་དང་བས་སྨྲོས་ཤིག་གསུངས་པ་དང་།
།ཕྱིར་མི་ལྡོག་པའི་ལྷ་འགའ་ཞིག་གིས། །འདུན་སར་དེ་ཞུགས་པར་བྱས་ལ་ཐལ་མོ་ཡི། །མེ་ཏོག་སྙིང་གར་ཟུམ་པར་བྱས་པ་ལས། །འདིའི་ནང་གི་བུང་བའི་སྒྲ་སྒྲོགས་པ་ལྟ་བུས། །ལྷ་གཅིག་ཅེས་བོད་ནས་འཕོ་བར་མཛད་པའི་རྟེན་ནི་ཚངས་པ་དང༌།
།བརྒྱ་བྱིན་དང་བདེ་འབྱུང་སྟེ་དབང་ཕྱུག་ཉི་མ་དང་ཟླ་བ་དང་། །སྒྲ་གཅན་དང་མཁའ་ལྡིང་དང་གཉིས་འཐུང་སྟེ་གླང་པོ་ཆེ་ལ་སོགས། །ཅི་ཞིག་འོས་པ་དེ་སོ་སོར་རྟོག་པའི་ཡེ་ཤེས་གིས་མཁྱེན་པར་མཛོད།
།ཞུས་པར་གྱུར་པ་ལ་དེ་ཡི་འཛུམ་པའི་ཞལ། །མངོན་པར་ཕྱོགས་ཏེ་འགྲོ་བ་འདིར་བསོད་ནམས་ཀྱི། །ཕོ་ཉ་དང་པོ་བདུད་རྩིའི་སྐྱེས། །འཕྱུར་བ་བཞིན་དུ་དེར་བཀའ་

སྩལ་པ། །ཁྱེད་རྣམས་ཀྱིས་གང་སྨྲ་དེ་པའི་རྟེན་གྱི་རྣམ་གྲངས་དག་སོ་སོའི་ལུས། །རྣམ་པ་མང་པོར་ལྡན་ཡང་དེའི་ནང་ནས། །ཁ་ཅིག་དུག་གསུམ་གསོ་བའི་སྣོད་དུ་གྱུར་ཅིང་། །དེ་བཞིན་གཞན་ཡང་ཅི་སྟེ་འོས་མ་འོས་པར་མི་འགྱུར་རོ།
།བདག་འཛིན་རྟེན་དུ་འཕོ་བའི་རྟེན་ནི་སོ་ཡི་ཀ་བ་དྲུག་པ་ཡིས། །སྤུད་པའི་སྟེ་རྒྱན་སྣ་ཞགས་ཀྱི་རྟ་བབས་ཅན། །ལུས་རྒྱས་ཤིང་སྲིན་བུ་ལྷམ་བུ་ཆུ་ཤེལ་ལྟར་དཀར་བའི་ཤ་ཡི་གཞལ་མེད་ཁང༌།
།མངོན་གསུམ་དུ་རྒྱུ་བའི་གླང་པོ་དེ་ལྟ་བུ་ཞིག་ལ་བདག །མ་འོངས་པའི་དུས་སྲིད་པ་འདིར་སྐྱེ་བའི་མཐར། །རྫོགས་པའི་སངས་རྒྱས་མདོ་སྡེ་དཀོན་བརྩེགས་ལས་ཐུབ་པས་ལུང་བསྟན་པ་བཞིན་ཀུན་ཏུ་གཟིགས།
།རྡུལ་མེད་བསམ་པའི་འཇིག་རྟེན་དུུ་ཞེས་བྱ་བའི་ཞིང་ཁམས་ཉིད། །མངོན་པར་འཚང་རྒྱ་བར་མཛད་འཕོ་བའི་ཤིང་རྟར་བགྱིད། །དེང་སང་གི་དུས་ནི་ཤཱཀ་ཐུབ་བསྟན་པའི་ཉི་མའི། །ལང་ཚོ་ནུབ་ཀྱི་རིར་ཡོལ་བའི་ཉེ་ཞིང༌།
།བྱམས་པ་མགོན་པོའི་རིང་ལུགས་ཆོས་ཀྱི་བདག་པོ་ཟླ་མེད་ཀྱང༌། །འཆར་བ་ལ་དུས་ཀྱི་རིང་དུ་བསྐལ་པའི་བར། །ནག་པོའི་ཕྱོགས་སུ་ལྷུངས་པ་ཡི། །མུན་པ་ཆེན་པོ་གོ་འཕང་ལ་གནས་པ་ཅན།
།ཚུལ་མིན་འུག་པའི་ཀུ་ཅོའི་སྒྲ། །དྲག་ཏུ་སྒྲོག་པ་དེ་དག་བཟློག་པའི་ཆེད་དུ། །ས་སྟེང་འགྲོ་བའི་སྙིང་གི་མུན། །འཇོམས་པར་བྱེད་དང་དེར་མ་ཟད་ས་འོག་གི་མུན་ནག་རབ་རིབ་ཀྱང༌།
།འཕྲོག་པར་བྱེད་པའི་གདེངས་ཀ་ནོར་བུའི་ཐོར་ཅོག་གི །སྣང་བ་དང་བཅས་པའི་ཀླུ་དབང་གི་ཚུལ་འདི་ཤིན་ཏུ་ཤིས་སོ། །གསུང་ལ་གཟིགས་པ་དེ་རིགས་དང༌། ཡུལ་དང༌། དུས་དང༌། རྒྱུད་དང༌། བུད་མེད་དེ་ཡང་རྣམ་པ་ལྔ།
།ཡོངས་སུ་ཚང་པའི་ས་སྐྱ་ཆོས་ཀྱི་ཕོ་བྲང་དུ། །འགྲོ་ལ་ཕན་པའི་ཟློས་གར་འཇིག་རྟེན་ཀུན་ཏུ་དགའ་བའི་རང་བཞིན་ཅན། །ལེགས་པར་བརྩེ་བའི་སྲིད་པ་འཛིན་པ་ལ་ཆས་པར་མཛད་དེ། །སྐྱོབ་པ་བདུད་འདུལ་ཆེན་པོ་སྟེ་སངས་རྒྱས་ལྷུམས་སུ་ཞུགས་པའི་དུས་ཆེན།
།རྒྱུ་སྐར་ས་གས་ཉ་བའི་ཟླ་བ་དག་པ་ཅན། །མཆོག་གི་དུས་སྟོན་ནམ་མཁའི་སྔོ་བསངས་རྩེ་དགའ་དྲན་ཏེ། །གྲུབ་པའི་ལས་ལ་སྦྱོར་བར་ཤར་བའི་ཚེ།
།འཁོར་དང་མྱ་ངན་འདས་པ་ལག་མཐིལ་ལྟར། །མཉམ་ཉིད་མཆོག་གི་བྱེད་པོ་འབྱུང་འགྱུར་གྱི། །རྟགས་སུ་སེམས་མེད་པའི་ས་ཡང་ལག་མཐིལ་ལྟར་བཞག་ལ་དེ་བཞིན་དུ། །འགྱུར་ལ་

མཚར་ཆེ་བའི་ལྷ་ཡི་ལྗོན་པ་དཔག་བསམ་གྱི་ཤིང་ལ་སོགས་པ་རྫོགས་པར་སྐྱེས་ཤིང་། །ལྷས་རྩེན་ཏེ་ནམ་མཁའ་གཅེར་བུའི་གཟུགས་ཅན་མ་དེ་ཡང༌། །ངོ་ཚ་ཁྲེལ་ཤེས་ཀྱི་གོས་སུ་དབང་པོའི་མཚོན། །རྒྱ་མཚོའི་འགྲམ་གྲོག་མོའི་མཁར་གྱི་རྩེ་ནས་ཐོན་པ་རིག་བྱེད་པ་བཞེད་པ་བཞིན་གྱོན་པ་དེའི་ཚེ་ཤ་ཝ་རིའི་ཞེས་རྔོན་པའི་ཕྱུག་མ།
།རྨད་གཡོགས་ཀྱི་རྨ་བྱའི་མདོངས་རྣམས་ཀྱི་འོད་བཀྲག་མི་འབྱིན་ཏེ་ཉམས་པར་བྱས་སོ།
།བསྐལ་པ་བཟང་པོའི་བསྙེམས་པ་མེ་ཏོག་གི །ཟོལ་དུ་དགོད་པར་བྱེད་པ་ཞིང་འདིའི་དཔལ་མོ་ལ། །མཚུངས་པར་གྱུར་པའི་དྲེགས་པས་མྱོས་པའི་ཅོ་འདྲི་མ་བཞིན་དུ། །འདབ་ཆགས་ཀྱི་དཀྱིལ་འཁོར་ཡོངས་སུ་རྫོགས་པའི་རྣམས་དགའ་བ་གླུ་ངག་ལེན་པར་འགྱུར་རོ།
།རང་རྒྱལ་རྣམས་ཀྱང་གང་གི་མཐུས་ཟིལ་མནན་ནས། །སོ་སོའི་ཁམས་ལ་རང་བྱུང་གི་མེ་སྦར་ཏེ། །ནམ་མཁའི་ཁྱིམ་དུ་ཡིབ་པ་ལས་ལྷུངས་པར་གྱུར་པ་ཡི།
།རིང་བསྲེལ་གྱི་ཕུང་པོ་མུ་ཏིག་གི་ལྷུན་པོར་འབར་པར་བྱས་སོ། །རྒྱལ་བའི་མྱུ་གུ་སྟེ་བྱང་ཆུབ་སེམས་དཔའ་ས་སྐྱ་པཎྜི་ཏ་སྐྱེད་པའི་མཐུ་དང་ལྡན་མ་དེ་ཉིད། །རྡོ་རྗེའི་ཁོར་ཡུག་ལས་ཀྱང་བརྒལ་བར་རིང་དུ་འགྲོ་བའི།
།དྲི་བཟང་པོ་འཐུལ་བའི་ཁྲུས་ཀྱི་རྫིང་བུར་གཙང་བྱེད་ཀྱི་ཆོག་ནི། །ལྷུར་ལེན་པ་ལ་མིའམ་ཅི་རྒྱལ་གྱི་བུ་མོ་ཡིད་འཕྲོག་མ་བཞིན་དུ་ཞུགས་པར་བྱས་ནས་སླར། །འཁྲུལ་པའི་རི་མོ་རྨི་ལམ་གྱི་ཡུལ་ལ་ཡང༌།
།འཆར་ནུས་མིན་པའི་སྣང་བ་དམ་པ་ཆེན་པོར། །འཇུག་པའི་རོལ་རྩེད་ཕྲེང་བ་བཏུང་ཏིང་ངེ་འཛིན་གྱི་ཡོན་ཏན་གྱི་རྒྱན་བའི་སྒོ། །ཡངས་པོར་ཕྱེ་བའི་ནང་དུ་འདི་ལྟར་བྱུང་སྟེ།
།གཞན་དོན་དུ་སྙིང་པོ་ལེན་པའི་སྲུབ་ཐག་ལ། །ངལ་བ་མེད་པའི་ཀླུ་ཡི་དབང་གི་ཕྱུག་ཚུལ་ཅན་ཞིག །རྨོངས་པའི་སྲོག་འཕྲོག་པ་ལ་དུག་དང་ཐར་པའི་སྲོག །གསོ་བར་བྱེད་པ་ལ་བདུད་རྩིའི་ལྟ་ཟེར་གཉིས་སུ་སྤྲོ་ཞིང་།
།ཉི་མ་འབུམ་ཕྲག་བླུགས་པའི་གདེངས་ཀ་ནས། །ནག་པོའི་མཚན་རིས་སྤང་བ་ལ་ཕུན་སུམ་ཚོགས་པའི་ཆོས། །དྲང་དོན་དང་ངེས་པའི་དོན་ཉིད་དེ་སྐད་གཉིས་སུ། །འབབ་པར་མཚོན་ངེས་བསྟན་གྱི་རྒྱན་པའི་རོ་ལྕེ་འཛིན་ཟུང་ངག་ཏུ་གཡོ་བ།
།གཙུག་གི་ནོར་བུའི་འོད་ཟེར་གྱི་ཏིང་ངེ་འཛིན་གྱི་ཡོན་ཏན་རྒྱན་རྦ་རླབས་ཀྱིས། །པདྨའི་ཁང་པ་དཀར་པོ་ཁ་ཕྱེ་བར་གྱུར་པའི་སྟོབས་ཀྱི། །སྦྲང་རྩིའི་བུ་བུང་བ་ཀུན་གློ་བུར་དུ་གཉིད་

རབ་ཏུ་སད་ནས། །ཉིན་སྣང་བའི་བསམ་པས་ཡིད་དགའ་ཞིང་གླུ་ལེན་པ་དང་གར་རྩེ་བར་བྱེད་ལ། །ཀླུ་དེ་ཡི་བཞིན་རས་ཡུམ་གང་གི་ཐོས་འཛིན་དུ། །བཏུང་དེ་འགྲམ་པར་གསེར་གྱི་རྣ་ཆའི་འོད། །འཁྱུག་པའི་རི་མོ་དེ་ནི་བྱང་ཆུབ་སེམས་དཔའ་ལྷུམས་སུ་འཇུག་བྱེད་ཀྱི་ཕྲིན་ཡིག
།གུར་གུམ་གྱི་ཁུ་བས་མངོན་དུ་འདྲི་བ་བཞིན་དུ་རབ་རྟོག་གི་རྒྱན་བྱས་ནས། །རྒྱལ་བར་གྱུར་ཅིག་ཅེས་ཡུམ་ལ་ཤིས་པ་བརྗོད་ནས་རི་བོ་གྲུ་འཛིན་གྱི་བདག་པོ་སྤྱན་རས་གཟིགས་ཏེ་ཡི།
།མཆེ་བའི་བུམ་པ་ལས་ནི་ཉེར་བར་ཐོན་པའི། །འཇིག་རྟེན་གསུམ་གྱི་ཐིག་ལེའི་མཆོག་གཅིག་ཏུ་གྱུར་པ་ཁྱོད་ལྟ་བུ་སྟེ། །བདག་གི་ཡི་དམ་གསར་དུ་རྙེད་པའི་སྐལ་བ་འདི་ཉིད་རབ་ཏུ་བཟང་ངོ་།
།ཨེ་རཎྜ་སྟེ་ཆུ་ཤིང་བཞིན་དུ་སྲིད་པ་སྙིང་པོ་ཡིས་ནི། །མངོན་པར་སྟོང་པ་འདི་ལ་སྙིང་པོའི་གཟུགས་དམ་པ། །འཇུག་པར་བྱེད་པ་པའི་བུ་གའི་ཁྱད་པར་ཞིག་མ་གཅིག་ཁྱོད་ལ་ངས་རྙེད་ཀྱི།
།དེ་བས་བདག་འཇུག་པའི་གོ་སྐབས་སྦྱིན་ཅིག་ཞེས་ རྗོད་བརྗོད?ནས་ཁོངས་སུ་སོང་བ་སྙམ་བྱེད་དོ། །ཐབས་དང་ཤེས་རབ་གཉིས་སུ་འགྲན་པའི་སྟོབས། །ཟུང་དུ་འཇུག་པ་ཟག་མེད་ཀྱི་བདེ་བ་དགྱེས་པའི་སྤྱི་ཉི་ཟླ་ཞུ་བ་བོ་ལས།
།ལྷན་སྐྱེས་ཡེ་ཤེས་ཆེན་པོའི་རོས་བདའ་བའི་བྱང་ཆུབ་ཀྱི་སེམས། །དཔག་ཏུ་མེད་པའི་ཡོན་ཏན་དང་ལྷན་ཅིག་ཏུ་འདྲེས་པ་ལྷུམས་སུ་ཞུགས་སོ། །རྒྱལ་བའི་དཀྱིལ་འཁོར་ཡོངས་སུ་འཕེལ་བའི་སོན་གྱི་རྩ་བ་བརྟན་པར་ཚུགས་པ་ལས།
།འགྲོ་བ་ཡོངས་འདུའི་ཁུར་གྱིས་མི་དུབ་ལ་ངལ་བ་མེད་པའི་པ་བརྟོལ་ཡང་དག་པའི་བསམ་པ་ལས་སྐྱེས་ཤིང་བསྐྱེད་བྱ་སྐྱེད་བྱེད་ཀྱི་དངོས་པོའི་མཚན་ཉིད་ཀྱི་འབྲེལ་པ་ཡི།
།དགེ་བའི་གཡུར་གྱིས་ཟ་བའི་ཀུན་ཏུ་བཟང་པོའི་སྙེ་མ་སྨིན་ཅིང་དགོད་པར་བྱ་བ་ལ། །མཆོག་ཏུ་རིངས་པའི་སྙིང་རྗེའི་ཆུ་ཡིས་བརླན་དང་ལྡན་པ་དེ་ནི་ལེགས་བྱས་སྐྱེ་བའི་ཡུལ་གྱི་ལྟེ་བའི་ར་བར་གནས་པར་གྱུར་ཏོ།
།དཔལ་ལྡན་རྡོ་རྗེ་བཙུན་མོ་དེ་ཡི་ཡབ། །ཟུང་ཏུ་སྦྱོར་བའི་འཇུག་དམ་པ་རྟག་པའི་རྒྱལ་པོ་དཔལ་ཆེན་འོད་པོ་དེ་ལ། །མཆོག་གི་དངོས་པོ་གྲུབ་པའི་རྐེད་པ་དེ་ནི།
།ཤིན་ཏུ་ཕྲ་བས་མཁའ་དང་བསྲེས་ཕུལ་བྱུང་གི་རྒྱན་པའི་དང་བས་ཕྱག་བཙལ་ཏེ། །རྟག་ཏུ་ཉ་རྒྱས་བདུད་རྩི་ཟགས་མའི་འཛུམ་དཀར་གྱི། །སྣང་བའི་སྐྱེ་ ས་རང་གྱུར་པ་མཛེས་པའི་མཆུ་ཡི་སྒྲོས་ཀྱི་སྦྱོར་བ་ནི།
།དཀར་དམར་ཐབས་ཤེས་ཟུང་འཇུག་ཏུ་ལྡན་པའི་ཕུལ་བྱུང་གི་འོད།

།གསལ་བའི་དཔལ་འབྱོར་གཟུགས་ཅན་ལྟ་བུ་དེ་ཡིས། །ལྷ་གཅིག་ཅེས་ཡབ་ལ་བོས་ནས་ཁོ་མོའི་རྨི་ལམ་གྱི་པིར་གྱིས་བྲིས་ཤིང་བཀྲ་བ་གང་ཞིག །རྨད་དུ་བྱུང་བའི་རི་མོ་རབ་ཏུ་མཚར་བ་འདི་ལ་ནི། །རྣམ་པར་སྨིན་པ་འབྲས་བུར་འོས་པ་གང་འབྱུང་བ་ནི་དུས་ཐམས་ཅད།
།མཁྱེན་པའི་སྟོན་པ་ཁྱོད་ཀྱིས་བཤད་དུ་གསོལ་ཞེས་བསྙད་པ་ན། །གཟུགས་སྒྲ་ལ་སོགས་པའི་ཡུལ་ལ་གཡོ་བ་མེད་པའི་མཆོག་གི་དབང་པོ་དེ་ཡང༌། །རྒྱལ་སྲསའཁྲུངས་བའི་སྔ་ལྟས་ངོ་མཚར་དང་ལྡན་པའི་ཚོགས་ལ་ཉེར་གཏད་པའི།
།བ་སྤུ་གྱེན་དུ་ལངས་པའི་སྒྲ་ཙམ་གྱིས་ཀྱང་། །སྙིགས་མ་ལྔ་བདོའི་ང་རྒྱལ་གྱི་སྐད་རབ་རྟོག་གཅོག་བཞིན་དུ་མཛད་ནས། །ཤིན་ཏུ་ཡིད་རངས་པའི་རྦ་རླབས་དྲི་མ་མེད་པ།
།མཉེས་གཤིན་འབར་བའི་འདོད་མ་ཁྱོད་ཉིད་ཀྱི། །རྨི་ལམ་དུ་ཤར་བའི་ལྟས་ཀྱི་མཚན་མ་དེ་རྣམས་ནི་དགེ་བའི་ཚོགས་མཐའ་དག །གཟུགས་ཅན་དུ་གྱུར་པའི་བསོད་ནམས་ཆེན་པོ་ལ་བཏགས་པ་བཞིན་དུ་ངེས་པར་བཟང་སྟེ།
།སེང་གེའི་འོ་མ་རིན་ཆེན་གྱི་སྣོད་མིན་པ། །ཕལ་གྱི་ཟ་མ་ཏོག་ཏུ་ཇི་ལྟར་གནས་པར་འགྱུར་ཏེ་མི་གནས་པས་སོ། །དེ་བཞིན་དུ་འཕགས་པ་རྣམས་ཀྱི་ལྷུམས་སུ་མ་གཏོགས་པ།
།རྒྱལ་བ་རྣམས་དམན་པའི་ལྟོ་བར་ཅི་སྟེ་འཇུག་པར་འགྱུར་ཏེ་མི་འགྱུར་རོ། །འབྲེལ་ཚད་ཀྱི་སེམས་ཅན་ཐམས་ཅད་ཡང་དག་པའི་དོན་དུ་སྨིན་པར་བྱེད་པ་སངས་རྒྱས་ཀྱི་མཐུ་ཆེན་པོ། །འཆང་བའི་གང་ཟག་རིག་པ་དང་གྲོལ་བ་མཐའ་ཡས་པའི་གཏེར་ཟད་མི་ཤེས་པ།
།འགྲོ་བ་རྣམས་ལ་སྦྱིན་པར་ནུས་པའི་མཐུ་དང་ལྡན་ཞེས་ཁྱོད་ཀྱི་ལྷུམས་སུ་ཞུགས་པའི་ལྟས་སོ་དེའི་ཕྱིར་ན་ཁྱོད་ནི། །ཕོངས་སྐྱོབ་ཀྱི་ལྷ་མོ་སྒྲོལ་མའི་གྲངས་སུ་བགྲང་བྱའོ་ཞེས་དབུགས་དབྱུང་བར་མཛད་དོ།
།བཙུན་མོ་དེ་ལ་གཞལ་བྱའི་དཔེ་མེད་བརྒྱན་སྒྱུ་མའི་རྣམ་འཕྲུལ་ལྟ་བུའི་སྐུ་ཡི་ཁང་པར་ཡེ་ཤེས་སྤྱིའི། །མངལ་གྱི་རྒྱ་ལ་སྲིད་པ་གསུམ་པོ་རྔོན་པར་བྱས་པའི།
།བདེ་ཆེན་རྣམ་པར་མི་རྟོག་པ་སྐྱེས་པའི་མཐུས་འཇིགས་ནས། །སེམས་ཅན་ཐམས་ཅད་སྡུག་བསྔལ་སྐྱེད་པའི་རྒྱུ་དང་ཀུན་འབྱུང་བཅས་པར་ཐམས་ཅད་དབྱིངས་སུ་ཞི་བར་གྱུར་ཏོ།
།སྒྲིབ་པའི་མིག་ཅན་རྣམས་དང་ལྷན་ཅིག་ཏུ། །མི་གནས་པའི་བྱམས་མའི་སྤྱན་ཟུར་འཇམ་པོ་དེ་ཡིས། །མེ་ལོང་ངོས་ལྟར་དངས་པ་ལྟོ་བའི་ནང༌། །མ་འོངས་པ་སྟེ་བཀྲེས་པ་མེད་པར་ཕྱོགས་བཅུའི་གདན་གསུམ་གྱི་དཀྱིལ་འཁོར་ཏེ་ཚང་བར་

མཐོང་ཞིང་། །དངོས་པོ་དང་བག་ལ་ཉལ་ངང་གིས་འཛིངས་པ་ཡི། །མཚན་མ་ངན་པ་འཁྲུག་པའི་ཚོགས་མ་ལུས་པ་དེ་རྣམས། །སོ་སོར་ནུབ་པར་ཕྱེད་པའི་མགྱོགས་རྩལ་འགྲན་པར་གྱུར་པ་ལ། །སྲིད་ཞིའི་གད་མོ་འབྱོར་པ་ཕུན་སུམ་ཚོགས་པའི་གནས་ནས་དགོད་པ་བཞིན་དུ་དགེ་མཚན་མཐའ་དག་རྒྱས་པར་གྱུར་ཏོ།
།འགྲོ་བ་ཕལ་པ་རྣམས་ཀྱི་སྤྱོད་ཡུལ་དུ་མ་གྱུར་པའི་འདོད་ཡོན་གྱི་ཁྱད་པར། །བྱང་ཆུབ་སེམས་དཔའ་ཆེན་པོའི་ཉེར་འཚོ་རུུ་གྱུར་པ།
།སྔོན་བསགས་ལོངས་སྤྱོད་པདྨའི་ཟིལ་མངར་གྱི། །ཉིང་ཁུ་ཚངས་པའི་འཇིག་རྟེན་གྱི་གནས་སུ་རྙོག་པར་འཕགས་སོ། །དེ་ཉིད་ལྷུམས་ན་ཞུགས་པ་ལ་སྲུང་བ་རྒྱན་གྱི་འཁོར་ལོའི་ལྷ། །དོན་དམ་བདེན་པའི་དམ་ཚིག་གི་མཁན་པོ་ཡི་ས་བཅུ་དང་ལྡན་པ་དེ།
།ཟག་པ་མེད་པའི་ཡེ་ཤེས་ཀྱི་མཚོན་གྱི་ལམ་དུ་དགྲ་བགེགས་མ་རུངས་པ་མཐའ་དག་ངེས་པར་ཏེ་ལོག་པར་འདྲེན་པ་ཐམས་ཅད་ཀྱང་དུས་དེ་ཉིད་དུ་ཚེའི་འཇུག་པ་བཏུལ་ནས་དེ་མ་ཐག་རྣམ་པར་འགྲོ་བས་ན།
།བི་ནཱ་ཡ་ཀ་གྲོལ་བའི་གདེངས་ཡང་ཐོབ་བོ། །ཆོས་ཀྱི་སྣང་བ་གཅིག་མིན་བརྒྱ་རུ་བརྡོལ་བར་འདོད་པའི། །འཇིག་རྟེན་གྱི་མིག་གཅིག་གྱུར་པ་དམ་པའི་ཉི་མ་འཆར་བའི་སྔ་ལྟས་ཀྱི།
།ཐོ་རངས་བསམ་པའི་འོད་ཟེར་ལྗང་གུ་ནས་བརྩམས་ཏེ། །རིམ་གྱིས་ལེགས་པའི་ཡོན་ཏན་ཀུན་ནས་དཀར་བ་བརྩམས་པ་བཞིན་ནོ། །ཡང་དག་ལམ་དུ་ཆུད་པའི་སྙིང་གི་སྟོབས་ཆེན་པོ། །སེམས་ཅན་ཀུན་ལ་ཕན་པ་ཉེ་རིང་མེད་པ་སྙོམས་པའི་མཛོད་དུ་གྱུར་པ་དེ་ཉིད་འཁྲུངས་པའི་སྔོན་དུ།
།ཉི་ཚེ་བའི་ཆུ་སྐྱེས་ཕལ་གྱི་སྐྱེ་གནས་ལས། །འདས་པའི་ཨུ་དུམ་ཝ་རའི་མེ་ཏོག་འཛུམ་གྱིས་བསུ། །ཉི་ཟླ་སྐར་ཚོགས་རྒྱས་པའི་ཕྲེང་བ་ཡིས།
།ཐོག་མ་མེད་ནས་རྩོལ་བའི་དོན་ཆེན་པོ། །ད་རེས་རབ་ཏུ་གྲུབ་པ་ཉོན་མོངས་པ་ཡིས་མི་གཟིར་བའི། །ཡ་མཚན་ཆོག་ཤེས་མེད་པའི་གནས་ལ་བཏགས་པ་བཞིན་དུ་མི་གཡོ་བར་གནས་སོ།
།ཕྱི་རོལ་འབྱུང་བ་ཐམས་ཅད་ཀྱང་བག་ཡོད་པ་བཞིན་དུ། །ཞི་བའི་གནས་སྐབས་བསྟེན་པ་འབྱུང་བའི་ལྷ་མོ་རྣམས་ཀྱང་། །སྡིག་པ་འདོར་བ་དང་སྲིད་པ་ལས་ཡོངས་སུ་འདས་པའི། །མཆོག་གི་དངོས་གྲུབ་འཐུ་བར་བྱ་བའི་ཕྱིར་དུ་རྒུ་བའི་ཕྱག་གིས་མཆོད།
།རྟེན་འབྲེལ་ཡན་ལག་བཅུ་གཉིས་ཀྱི་སྲིད་པའི་འཁོར་ལོ་ནི། །དུས་རྟག་པར་འཚོ་བའི་རིག་བྱེད་ལ་མཁས་པའི་

བདུད་ཀྱི་ཚོགས་རྣམས། །དགའ་བའི་རྒྱལ་མཚན་གྱི་ཅིག་ཤོས་དགོས་པའི་རྒྱལ་མཚན་ཆེན་པོའི། །འདར་བ་དང་གཡོ་བའི་འཇིགས་པ་དེ་ལྟ་བུ་མཐོང་ནས། །མེ་ཏོག་གི་གཞུ་ཡི་དཀྱིལ་འཁོར་ཡོངས་སུ་རྫོགས་པ་རུ། །བདུངས་པའི་རྒྱུད་ལས་འཕོས་པའི་མདའ་ལྔ་ཡི་ནི་མྱོས་བྱེད་དང༌།
འདར་བྱེད་དང༌། རྨོངས་བྱེད་དང༌། སྐེམས་བྱེད་དང༌། འཆི་བྱེད་དང་ལྔ་པོ་དེ། །མཚོན་གྱི་བསྐལ་པ་དར་ཡང་ས་འདིར་དེ་རིང༌། །ཀྱེ་ཧུད་ཅེས་སྨྲེ་སྔགས་འདོན་ཅིང་ལྟས་ཀྱི་མཚན་མ་ཤིན་ཏུ་འཁྲུག་འདི་ཅི་ཞིག
།འཁོར་བའི་སྙིང་པོ་འཐུང་དོན་ཡིད་སྐྱེས་འདོད་ལྷ་ངའི། །དཔུང་པའི་སྟོབས་དུག་གསུམ་ནག་པོར་འབབ་པའི་གྲིབ་མ་སྟུག་པོ་འདི་ནི།
།ཚ་ཟེར་ཅན་མིན་པའི་མི་ཡི་ཉི་མ་གཅིག །མི་རིང་བར་སྐྱེས་པའི་འོད་ཀྱིས་འཚིག་པར་ཅིས་མ་གྱུར་ཏེ་འགྱུར་བར་ངེས་སོ། །དངོས་པོ་ཐམས་ཅད་འཇིག་པ་དང་མི་འཇིག་པའི། །བྱེད་པ་པོ་སྟོང་པའི་ཤེས་རབ་ཅན་འདི་སུས་ཀྱང་མི་ཐུབ་པ་ཙམ་དུ་ཟད།
།དེ་ཡང་སྙིང་རྗེ་བའི་རང་བཞིན་ཐབས་ཀྱི་བདག་ཉིད་དུ། །དཔའ་བར་འགྲོ་བས་བཅོམ་པ་ལ་ཡུན་རིང་བ་མིན་ལོ། །དེ་ནས་ཆུ་ཁམས་དྲི་མེད་ལས་འཁྲུངས་པའི། །རྟག་ཏུ་ངོ་མཚར་བགྱིད་པ་བགྲང་གཞི་སྟེ་ལོའི་ཕུལ།
།འཇིག་རྟེན་དགེ་བྱེད་ཀྱི་ལོ་དེ་ང་བོ་པའི། །དཔྱིད་ཟླ་ར་བའི་རང་ཞལ་བསྟན་པར་གྱུར་པའི་དུས་ལ། །འགྲོ་བ་རྣམས་ལ་རྗེས་སུ་ཆགས་པས་དམར་བའི་ཕྱོགས་ལྷུང་གི
།དུས་ནི་ཤིན་ཏུ་དགའ་བ་གསུམ་པ་འཁྱིལ་པ་སྟེ་ཉེ་དྲུག་གི་དུས། །ནམ་མཁའི་རྣ་བ་སྟེ་གཟའ་ཟླ་བ་ཡིས་ཀྱང་གཏམ་སྙན་པོ་དེ། །རྒྱུ་སྐར་མོན་དྲེའི་ཁྲིར་འཛེགས་ནས་ཉེན་པ་བཞིན་དུ་གྱུར་པའི་དུས་ལ།
།སྲིད་དང་ཞི་བའི་མཐའ་ཆེན་གཉིས་འགོངས་པར་ནུས་པའི། །རྒྱལ་བའི་བསྟན་པ་ཉིན་མོར་བྱེད་པ་ལ་དཔེར་མཚོན་པའི་ཕྱིར་ངེས་བསྟན་གྱི་རྒྱན། །འོད་སྟོང་རྩེ་དགའི་རི་སྟེ་ཤར་རི་ལས་དང་པོ་རུ།
།ཤར་བ་དེའི་ཚེ་རྡོ་རྗེ་སྙིང་པོའི་སྐུ་དེ་ཉིད་བལྟམས་པར་གྱུར་ཏོ། །རིག་པ་འབུམ་ལས་འོངས་པའི་བློ་གྲོས་ཀྱི། །རྒྱལ་དང་ཤིས་པ་མངོན་བརྗོད་དེར་དྲི་མ། །གདོད་ནས་བྲལ་ཡང་སྦྱང་གཞི་སེམས་ཅན་གྱི་ལས་དང་ཉོན་མོངས་པའི་དྲི་མ་ཀུན།
།དག་པར་བྱ་བའི་ཕྱིར་གཞོན་ནུ་དེ་ལ་སྤོས་ཀྱི་ཆུ་བོས་ཁྲུས་གསོལ་ནས། །རེག་བྱ་ལ་འཇམ་པའི་དཔལ་དེ་ཤྲཱིའི་པདྨ་སྟོང་ཕྲག་ཏུ། །

བརྩེགས་པའི་གདན་གྱི་རྩེ་ལ་འཁོད་པར་མཛད་པ་དེ་མ་ཐག་ཏུ། །སྐྱེས་བུ་ཆེན་པོ་དང་སེང་གེའི་ལྟ་སྟངས་ཀྱི། །ལྷ་མིག་ཐོགས་པ་མེད་པས་ཕྱོགས་བཞིར་གཟིགས། །གང་ཚེ་ནོར་གྱི་བློ་གྲོས་མི་ཟད་མ་སྟེ་ས་གཞི་འདི་ཡང་།
།དགའ་བར་གཡོ་བའི་འགྱུར་བག་དྲུག་དང་ལྡན་པའི་རྒྱུ་དེ། །མངོན་པར་ཤེས་པའི་གོ་འབྱེད་པ་ལ་མཁས་པའི་མཁའ་དེ་ཡང་། །དེ་ལྟ་བུའི་ཚུལ་བརྗོད་པའི་སྒྲ་དབྱངས་ཟབ་མོ་སྟེར་བར་བྱེད་ལ།
།རྒྱ་ཁྱོན་མི་ཆུང་ཁམས་གསུམ་ངོས་ཡངས་ཀྱི། །སྲིད་པའི་མུན་པ་ནག་པོ་ཤིན་ཏུ་ཕྱེད་པར་དཀའ་བའི་མདུད་པ་དམ་པོ་དེ། །བཤིག་པར་བྱ་བའི་མཆོག་གི་འོད་བཟང་བས། །ས་འོག་ནག་པོའི་ཀླུ་ཡང་སྣང་བའི་མིག་ཐོབ་པ་དང་ལྡན་ནོ།
།རྡུལ་དང་ཁུག་རྣ་དང་དུ་རིས་འཁྱོག་པོའི་ཟེལ་རྣམས་ཀྱང་། །གང་དེ་ན་མི་ཐུལ་ཞིང་ཕྱོགས་ཀུན་གྱི་དགའ་མ་ནི། །རབ་ཏུ་དངས་པའི་དགེ་བ་ལ་རབ་ཏུ་བཏགས་ནས། །དྲི་མ་མེད་པའི་གནས་སུ་རང་དགའི་ཉམས་ཀྱིས་བསྐྱལ་ལོ།
།རྣམ་མང་སྐྱེ་བོའི་ལག་སོར་གྱི་ཡལ་འདབ་རེར་ཡང་། །དཔག་བསམ་འབྲས་བུ་འདོད་པ་གང་ཡིན་པ་རྫོགས་པའི་ལོངས་སྤྱོད་ཀྱི། །ཆེ་བའི་དཔལ་གྱི་རྒྱུད་ལྡན་དང་ལྡན་པ་ལས་རོལ་མོའི་ཚོགས།
།ཆོས་ཀྱི་སྡོམ་བཞི་སྟེ་འདུས་བྱས་ཐམས་ཅད་མི་རྟག །ཟག་བཅས་ཐམས་ཅད་སྡུག་བསྔལ། ཆོས་ཐམས་ཅད་བདག་མེད། མྱ་ངན་ལས་འདས་པ་ཞི་བ། སྟོན་པའི་སྙན་དགུ་རང་འཁྲོལ་དུ་འཇོ། །ལྷ་ཀླུའི་གཞོན་ནུ་མ་མང་པོའི་ཚོགས་རྣམས་ཀྱང་མཆོད་པ་འབུལ་བའི་ཕྱིར་དུ།
།ལག་པའི་མཚོ་སྐྱེས་འབད་རྩོལ་གྱིས་བྲེལ་བའི་གདུབ་བུ་སིལ་སིལ་གྱི། །བདེ་བའི་བ་འབྱིན་པ་སྒྲ་ལ་དབྱངས་ཅན་མང་པོ་ཞིག །དྲི་ཟ་ཕང་འགྲོ་སྟེ་དྲི་ཟའི་རྒྱུད་མངས་བསྒྲེང་བའི་གླུ་ལས་སྣང་བའི་ལམ་དུ་སྙན་པར་རྒྱུག་གོ
།རྔ་ཡབ་མང་དུ་སྟོབ་པའི་རླུང་གིས་སྤྲིན་པ་དུམ་བུར་བྲལ་བར་བྱེད་ལ། །གདུགས་ཀྱི་དཀྱིལ་འཁོར་ཇི་སྙེད་པས་རྒྱས་པ་པར་བཀང་བའི་བར་སྣང་གི་ཁམས་ཕུལ་བྱུང་གི་རྒྱན།
།དཀར་པོར་འཛུམ་པ་མཆོག་གི་ལོངས་ལ་སྤྱོད་པའི་སྒོར། །མནྡཱ་ར་བ་ཆེན་པོའི་མེ་ཏོག་གི་གད་རྒྱངས་བཞད་དོ། །དེའི་ཚེ་སྒྲིབ་པའི་དམག་གིས་གཟུང་བའི་འགྲོ་བ་ཀུན།
།རང་རང་གི་མྱོང་བྱ་ལས་ཀྱི་རྣམ་པར་སྨིན་པའི་སྡུག་བསྔལ་བསོད་པ་སྟེ་མེད་པར་བྱེད་པས་ན། །སྔོན་གྱི་བྱེད་པོའི་སྟེ་ལས་ཀྱི་དབང་དུ་མི་འགྲོ་ཞིང་མ་སོང་བའི་སྟོབས་ཀྱི།
།ཐམས་ཅད་བདེ་འབྱོར་ལ་སྤྱོད་པའི་ཕྲིན་ལས་ཐོགས་པ་མེད་པའི་མཐུ་ཡིས་འཇིག་རྟེན་འདི་བརྒྱན། །བུ་རྣམས་ཡང་དག་

རྫོགས་པ་ཡི། །སངས་རྒྱས་སྟོང་དུ་རབ་འཁྲུངས་པའི། །བསྐལ་པ་འདི་ནི་བཟང་ངོ་ཞེས། །སྔོན་བསྐལ་པ་མཛེས་པར་སྣང་བ་ལ་འཇིག་རྟེན་གྱི་ཁམས་རྣམ་པར་བརྒྱན་པ་ཞེས་བྱ་བར་ཕོ་བྲང་རྣམ་པར་དག་པ་ཅན་དུ་གླིང་བཞི་ལ་འཁོར་ལོས་སྒྱུར་བ་ཡུལ་འཁོར་སྲུང་རྒྱལ་སྙེམས་མ་བྱེད།
།དེ་རྣམས་ཀུན་གྱི་ཡོན་ཏན་གྱི་ཚོགས་མ་ལུས་པ། །གཅིག་ཏུ་འདུས་པ་དེ་ཉིད་སེམས་དཔའ་འདིའི། །ས་བོན་ལ་ནི་དུས་གསུམ་གྱི། །རྒྱལ་བ་ཐམས་ཅད་སོང་བའི་ཡབ་དེ་ངེས་པར་མཚར་མི་ཆེའམ།
།དེ་སྐད་ལྷ་རྣམས་ཀྱི་གཟུགས་ཀྱིས་མཁའ་ཡང་འདི་དོག་མོར། །བཀང་ཕུལ་བྱུང་གི་རྒྱན་བས་རིང་ཞིག་རང་ཡུལ་ལྷ་གནས་སུ། །འགྲོ་བར་མ་ནུས་པས་སོ་སོ་ནས།
།དེ་ལྟ་བུའི་གཏམ་གྱི་བདུད་རྩི་ཟས་སུ་བྱེད་དོ། །དེ་ནས་ཐོག་མཐའ་བར་གྱི་དུས་ཐམས་ཅད་དགེ་བའི། །སློབ་དཔོན་དུ་གྱུར་པ་རྗེ་བཙུན་བསོད་ནམས་རྩེ་མོ་དེ་ཡི། །ཕང་པར་སྟོབས་བཅུའི་དབང་ཕྱུག་སངས་རྒྱས་ཉིད་ལ།
།རྒྱལ་བའི་སྲས་པོར་བོད་པ་དེ་བཟུང་ནས། །ཡིད་སྲུབ་སྟེ་འདོད་ལྷའི་གཡུལ་ངོ་ལས་རྒྱལ་བའི། །བ་དན་ལྟར་དཀར་བའི་འཛུམ་གྱི་ཕྲེང་བ། །སེམས་ཅན་རྣམས་སྲིད་པའི་ཆུ་གཏེར་ལས་ཕ་རོལ་དུ།
།སྒྲོལ་བར་བྱེད་པའི་མངོན་དུ་གསལ་བ་བཞིན་མཛེས་པར་བསྟན་ཏེ། །ཉོན་ཅིག་ཅེས་འཁོར་འདུས་པ་རྣམས་ལ་གདམས་ནས་རྩོད་དུས་འཕྲོག་པའི་དགྲ་བདོ་གྱུར་ཅིང་། །རྫོགས་ལྡན་སྦྱྀན་པའི་རྩ་ལག་ཆེན་པོ།
།འཇིག་རྟེན་དང་འཇིག་རྟེན་ལས་འདས་པའི་སྙིང་པོའི། །གཟུགས་ཅན་འདི་ནི་འཇིག་རྟེན་གསུམ་གྱི་མཆོད་པའི་གནས་ཡིན་ལ། །འདི་ལ་སུམ་ཅུ་རྩ་གཉིས་ཀྱི་མཚན་དང་། །དཔེ་བྱད་བརྒྱད་ཅུ་རྩ་གཉིས་ཀྱི་རྣམ་པར་བཀྲ་བ་འདི་དག
།ཨེ་མ་སླད་ནས་འབྱོན་འགྱུར་གྱི་རྒྱལ་བ་རྣམས་ཀྱི། །དཔེར་མཛད་པའི་དོན་དུ་འཁྲུངས་སམ་རབ་རྟོག་སྙམ་མོ། །གང་དེ་བལྟམས་རྩམ་ཉིད་ན་ཤེས་བྱ་ལ། །ཡོད་པའི་དགེ་ལེགས་ཅི་མཆིས་པ་ཐམས་ཅད།
།འབད་པ་མེད་པར་ལག་རྩེར་གྲུབ་པས་ན། །དཔལ་ལྡན་དོན་གྲུབ་ཞེས་མཚན་དུ་གསོལ་ལོ། །སྲིད་པ་ཟད་པ་མེད་པའི་ཁེངས་པ་ཁྱོད་ནི། །དེ་ནས་ནམ་མཁའི་མཐའ་ལ་མ་འཛེག་ཅིག །ཅིའི་ཕྱིར་ན་སྐྱེས་བུ་འདི་ཡི་མིང་གི་ཡི་གེའི་རྔ་ཆེན་པོ།
།བརྡུངས་བ་ཙམ་གྱིས་འཁོར་བ་འཇིགས་རུང་གི་ཉམས་རྒྱན་འཇིག་པར་འགྱུར་བའི་ཕྱིར་རོ། །དེའི་ སྐུར་ནི་རེག་པ་ལས་འོངས་པའི། །རྫི་རླུང་འཇམ་པོ་ཕོག་པ་ཙམ་ན་ཡང་།
།མ་

རིག་པའི་རྩ་བ་སྦོམ་པོ་དང་ལྡན་པ་ཡི། །ལྗོན་པ་གྱོང་པོ་རེངས་པ་དེ་དག་སྒྱེལ་བ་ལ་ངེས་པར་རྩུབ་བོ་འགལ་རྒྱན། །སྡེ་བཞིའི་རེ་བ་གང་ཡིན་པ་མཐའ་དག་ཆར་པ་རུ། །འབབ་ན་ཐར་འདོད་ཀྱི་གང་ཟག་ས་རངྒ་སྟེ་ཁུག་རྟ་རྣམས།
།ཆོས་ཀྱི་སྤྲིན་པ་ཉག་གཅིག་ལ། །ཡེངས་མེད་ལྟ་བའི་ངལ་བས་ཅི་ཞིག་བྱ་སྟེ་དགོས་པ་མེད་དོ་ འགོག་རྒྱན། །ལེགས་ལྡན་འགྲོ་བ་རྣམས་ལ་ལེགས་བྱས་ཀྱི་ཚོགས། །སྡུག་པོར་སྦྱིན་པ་མང་ཞིང་དེ་དོན་ལ་གདུང་བ་མེད་པ།
།བསྔགས་པར་འོས་པའི་ཡ་མཚན་ཤིན་ཏུ་ཡངས་པ་འདི་ཡི། །ཁོར་ཡུག་གི་ཁོངས་སུ་སུ་ཞིག་མ་ཚུད་དེ་ཐམས་ཅད་ཚུད། །འཁྲུལ་པ་མེད་པའི་ཆོས་ལམ་བཟང་པོའི་སྲོལ། །ཕྱེ་བའི་མཐུ་དང་ལྡན་པའི་དཔུང་པས་དོན་དམ་པ།
།ཕྱིར་མི་བཟློག་པའི་ས་ཀུན་ནི། །འཁྱེར་བར་བཟོད་པའི་ཕ་རོལ་ཕྱིན་པས་སྟེར་བར་མཛད་ལ། །ཀུན་རྟོག་གི་རི་མོ་དང་རྨི་ལམ་ལ་ཡང་། །རྙེད་པར་དཀའ་བ་འདི་ནི་སྲིད་པ་སྤྱི་ཡི་གཙུག་གི་རྒྱན་དུ།
།བསམ་བཞིན་དུ་བྱོན་པའི་ཡིད་བཞིན་གྱི་ནོར་བུ། །རྣམ་པར་དག་པའི་སྙིང་པོ་འདིར་གུས་པས་ཕྱག་བྱོས་ཤིག་པར་བཀའ་སྩལ་ཏོ། །དེ་བཞིན་བདེན་པའི་ནོར་ལྡན་ཚིག་རེ་ལ།
།ཐར་པའི་འབྱོར་པ་ཕུན་སུམ་ཚོགས་པ་འབུམ་ཕྲག་ཏུ་འཁྱིལ་པ་དེ་ཉིད། །རྣ་བར་དྲངས་པའི་ཡབ་དང་ཡུམ་གཉིས་ནི། །དགའ་བའི་ནང་དུ་ཞུགས་གྱུར་ཏེ། །གཞོན་ནུ་ཚེས་གཅིག་ཟླ་བ་ནས། །དཀར་པོའི་ཕྱོགས་སུ་ལྷུངས་པ་དེའི།
།དཀྱིལ་འཁོར་གང་བར་བརྩམ་པར་བྱ་བ་ལ། །ཡར་གྱི་ངོ་ཆེན་ཕྱར་བས་བཀུར་བར་བྱས་སོ། །སྐབས་དེར་དགུན་གསུམ་སྲིན་མོ་ཁྲོས་པ་ཡི། །ཁ་རླངས་རླུང་དམར་གཡེངས་པའི་ནད་ཆེན་ལས། །ཐར་པ་དཔྱིད་ཀྱི་བུ་མོ་ཨུཏྤ་ལའི།
།མིག་ཡངས་མ་དེ་ཀུན་དགའི་རྩེ་དགར་བྱུང༌། །རིན་ཆེན་འདབ་གསེར་གྱི་པདྨ་བརྒྱའི་ཁམས་ཀྱིས་རྐང་པ་དྲུག་པའི། །ཚོགས་ཀྱང་གསེར་དུ་སྣང་བ་རབ་ཏུ་འབྱམས་པས། །རང་གི་འོད་དུ་རློམས་ལ་དྲེགས་པའི་སྒྲས།
།གེ་སར་རྡུལ་རྙེད་འཐོར་བའི་བླ་རེ་བྲེས། །བུད་མེད་མཛེས་མའི་ཁའི་ཆང་གིས་བ་ཀུ་ལའི་མེ་ཏོག་ཁ་འབྱེད་པ་རྟོག་གེ་འབར་བ་ན་བཤད་པ་བཞིན་འགྲམ་པའི་དབང་གི་ཆུ་བོའི་ཆང༌།
།ནུབ་པ་མེད་པའི་རྒྱུན་གྱི་བ་ཀུ་ལའི། །མེ་ཏོག་གོལ་བའི་བྱེད་པ་དེ་མཐོང་

ནས། །ཉི་ཟླ་གཉིས་ཕྱོགས་ལྷུང་གི་རྩོད་པ་མེད་པའི་བགྱི་བ་དལ་བུར་འཁོར་བ་བཞིན་ནོ། །གཞན་ལ་ཕན་པ་འདོད་པའི་མུ་ཏིག་གི །འཁྲི་ཤིང་དཔྱིད་ཀྱི་དུས་སུ་མངོན་པར་མཐོ་བ་དང༌། །ངེས་པར་ལེགས་པའི་ཆོ་ག་བསྟར་མ་ཐག་ཏུ།
།ལང་ཚོ་མ་རྣམས་ང་རྒྱལ་གྱི་སྡིག་པ་ལས་བསྒྲལ་ཏེ་དུད་པའི་སེམས་དང་ལྡན་པར་གྱུར་ཏོ། །མེ་ཏོག་ཙམ་པ་ཀ་འདབ་རླུང་གིས་རྣམ་པར་བསྐྱོད་པའི། །རྡུལ་མང་པོ་ཁ་བ་རབ་ཏུ་འབར་འདྲ་བའི་ཆར་གྱིས།
།གོས་པའི་གཉིས་ཀྱི་སྐྱེས་རྣམས་ནི་འཕུར་འདོད་ཀྱི་ལུས། །ལྕི་བའི་གཤོག་རླབས་སྤྲུགས་པའི་སྒྲ་དག་ལ། །རི་དྭགས་གཞོན་ནུ་མ་རྣམས་སྐྲག་པའི་མིག །གཡོ་བའི་ཟེར་མ་ནགས་ཀྱི་རྒྱན་ཉིད་དུ།
།སྐད་ཅིག་མཐའ་ཅན་མཛེས་པར་འགོད་བཞིན་དུ། །འཇིག་མེད་སེང་གེའི་བསམ་པ་གང་ལ་ཡང་འཇིགས་པ་མེད་ཅིང་ཚུལ་དེ་ལྟ་བུ་བཞད་གད་ཀྱི་གནས་སུ་རྒྱུག །ཙཱུའུ་ཏའི་ཤིང་གིས་ཐབས་ཤེས་ཟུང་དུ་འཇུག་པ་ཡི།
།མི་ཕྱེད་པའི་ཕྱག་རྒྱ་མཆོག་གིས་བསླབ་པ་ལ། །ཡོངས་སུ་འདྲིས་པ་དང་དེ་བཞིན་མཁས་པར་བྱས་པ་ལས། །བྱུང་བའི་རིག་པས་བདེ་བ་ཆེན་པོ་ཟ་བ་སྟེ་ལོངས་སྤྱོད་པའོ། །རྒྱ་ཆེན་གྲགས་པ་དཀར་དང་བསྔགས་འོས་ལྷན་ཅིག་སྐྱེས་པའི་སྙིང་རྗེ་ལ།
།དགའ་བ་བཅུ་དྲུག་རྫོགས་པའི་རི་བོང་ཅན་ལྟར་ཉམས་སུ་བདེ་བའི་དུང༌། །ཆུང་ངུ་ཡྀས་ཀྱང་འཁོར་བའི་ཆུ་སྲིན་འཇིགས་པའི་དགྲ་བོ་བཅོམ་པའི་རྒྱལ་ཐབས་བརྟེན་པ་ཅན།
།བཀྲ་ཤིས་གཏེར་གྱིས་འགྲོ་རྣམས་བསྲུང་བ་ལ་ལེགས་པའི་སྒྲ་ཡི་འབྱུང་གནས་སོ། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
ལྷུམས་ཞུགས་དང་བལྟམས་པའི་སརྒ་དེ་གཉིས་པའོ།། །།གཞོན་ནུར་གྱུར་ཀྱང་བྱང་ཆུབ་སེམས་དཔའ་ཆེན་པོ་ཡི། །ངོ་མཚར་གྱི་སྤྱོད་པས་མཛེས་པ་རང་དང་ལྷན་ཅིག་ཏུ་སྐྱེས་པའི་མཐུའི།
།གྲགས་པ་དཀར་པོ་རིང་དུ་འཕྲོ་བ་དེ་ཕྱོགས་ཀྱི་དཔལ་མོའི་རྣ་རྒྱན་དུ་བཀོད་པ་དང༌། །མཚུངས་པར་ཡོན་ཏན་ཐམས་ཅད་གསལ་བར་བྱེད་པ་དམ་པའི་མེ་ལོང་འཛིན། །གཞན་དོན་ལ་འཇུག་པའི་སྙིང་སྟོབས་ཤིན་ཏུ་ཡངས་པའི་རྒྱ་མཚོ་ཆེ་ལས་ལེགས་པར་སྐྱེས་པའི་བུ།
།རང་བཞིན་གྱིས་དཀར་ཞིང་

འཕེལ་འགྲིབ་མེད་ཀྱང་ནག་ཕྱོགས་དྲི་མ་ཅན་གྱིས་མ་མཐོང་ཚེ། །བདུད་རྩིའི་ཟེར་དཀར་དབབ་བའི་སླད་དུ་ཆ་ཤས་གང་བར་བརྩམས་པ་ཐོག་མའི་ཟླ་བ་དེ། །ཚེས་པ་ཁོ་ནས་འཇིག་རྟེན་དུ་ནི་མཚུངས་པ་མེད་པའི་ལེགས་བྱས་ཀྱི་འཇུག་པ་དང་པོའི་ཕོ་ཉ་ཡིན་ནོ།
།དེ་ལྟར་རྒྱལ་བའི་མྱུ་གུ་གཞོན་ནུ། །གསར་པ་ལས་ཀྱང་གསར་པའི་དཔལ་དེ་གང༌། །ལང་ཚོ་དར་བའི་ཐབས་ཚུལ་བྱེ་བ་བརྒྱའི། །སྒོར་ཞུགས་ཏེ་མ་མས་བསྐྱེད་བསྲེངས་པའི་ཚེ།
།རིགས་མཆོག་ཀ་ལ་པིང་ཀ་ཡི། །ཕྲུ་གུ་སྒོ་ངའི་དུས་ཉིད་ནས། །མགྲིན་པའི་ལོངས་ལས་ག་མའི་ཀའི་གླང་པོའི་ང་རོའི་རྒྱུད། །རྒྱུད་ལྡན་སྟོང་གི་གླུ་ལེན་པར་ནུས་པ་ཇི་བཞིན་དུ། །སྔོན་གྱི་སྐྱེ་བ་མང་པོའི་བག་ཆགས་ཀྱི་ཚེ་འདི་ལ་ངག་སྨྲ་བའི།
།འཇིགས་པ་མེད་པའི་མཐུ་དང་ལྡན་པའི་ལེགས་སྦྱར་གྱི་སྐད། །སྤོབས་པར་ཟིལ་གྱིས་མི་ནོན་པ་སྨྲ་བའི་སྒྲ་ལྕེའི་སྒྲ་སྐད་དུ་མའི། །ཡི་གེ་ངེས་པར་རྟོགས་པར་དཀའ་བ་རྣམས་རང་གྲོལ་དུ་རྒྱུ་བ་དང༌།
།དམ་པའི་རྩེ་དགའ་དགོད་པ་དང་འདྲ་བའི། །སེན་མོའི་ཁ་རིས་ཀྱི་འོད་ཟེར་གྱིས། །བདུད་ཀྱི་ཚོང་ལ་མུན་པ་སྤྲོ་བར་མི་འོས་པའི་རྒྱུའི་རྐྱེན་བྱེད་པའི།
།མཛུབ་རྩེ་དབྱངས་ཅན་པིར་དེ་ཡིས། །རྒྱ་གར་ཡི་གེའི་རིས་དུ་མའི། །ཨཱ་ལི་དང་ཀཱ་ལིའི་ཕྲེང་བ་ཡི། །དོ་ཤལ་ཚར་དུ་དངར་བ་ཞིག །ནོར་འཛིན་གྱི་དཔལ་མོའི་རྒྱན་དུ་བྲིས་སོ། །དེའི་ཚེ་ཡུམ་གྱི་བསམ་པ་ལ་བྱེད་པོ་ཏེ་ཚངས་པ་རྣ་བ་བརྒྱད་པས་ཀྱང༌།
།ཐོས་པ་དང་ཤེས་པར་དཀའ་ཞིང་གང་ཟག་གཞན་གྱི་བློ་ཡི། །སྤྱོད་ཡུལ་ལས་འདས་འདི་ནི་ཅི་ཞིག་ཡིན་སྙམ་དུ། །སེམས་ཏེ་ཐེ་ཚོམ་འཕྱང་མོ་ཡུག་ཏུ་གྱུར་བཞིན་དུ་ཡུམ་དེ་ཉིད།
།མངོན་པར་ཕྱོགས་ནས་དེ་ལྟ་བུའི། །ཚུལ་དེ་དམ་པ་རིགས་བརྒྱའི་བདག །རྗེ་བཙུན་གྲགས་པའི་རྒྱལ་མཚན་ལ་གསོལ་ཞིང༌། །སྤྱན་དྲངས་ལ་མདུན་ས་དེར་དེ་བསྟན་ནོ།
།གཞོན་ནུ་དེས་མིང་དང་ཚིག་གི་གད་མོའི་ཅང་ཏེའུ། །ཡངས་པོར་འཁྲོལ་བའི་སྐྱེ་གནས་ཀྱི་རྩ་བ་ཅན། །ཡི་གེ་དབྱངས་དང་གསལ་བྱེད་ཀྱི་སྒྲ་ཡི་ཟློས་བུའི་གར་ཀུན་གྱི་རྣ་བར་སྙན་པ། །ལྡབ་ལྡིབ་མེད་པར་སྒྲ་ཤིན་ཏུ་དག་པ་ལྡན་པར་རྡོ་རྗེའི་ལྗགས་ཀྱིས་བསྒྱུར་ཞིང་བཀླགས་པར་མཛད་ནས།
།ཡིག་འབྲུ་རེར་ཡང་ཆོས་རྣམས་ཀུན། །སྐྱེ་མེད་ལྷ་ཡི་ས་བོན་དུ། །སངས་རྒྱས་གསུངས་ལས་འཁྲུངས་པ་ཡི། །སྣང་བརྙན་མཆོག་ཏུ་གཟིགས་ནས་

དེ་ལ། །བློ་མིག་ལྡོངས་རྣམས་རྐང་པའི་རྡུལ་གྱིས། །རེག་པའི་སྡིག་པ་རྗེས་སུ་འབྲེལ་བར་དོགས་ནས། །དུས་གསུམ་གྱི་ལས་འབྲས་གསལ་བའི་མེ་ལོང་ཉིད། །འཛིན་པའི་བླང་དོར་ལ་མཁས་པའི་དཔུང་པས་བསུབས་པར་མཛད་པ།
།དེ་དག་གཟིགས་པའི་མོད་ལ་རྡོ་རྗེ་འཛིན་པའི་གཙོར། །གྲགས་པའི་རྒྱལ་མཚན་ཆེན་པོ་ཐུབ་བསྟན་ཁང་བཟང་གི་རྩེར། །མངོན་པར་མཐོ་བ་དང་ངེས་པར་མཛེས་དེ་ཉིད་ཐུགས་སྤྲོ་བས་མགུུ་བར་གྱུར་ཏེ།
།ཡ་མཚན་དེ་ལྟ་བུའི་སྤྱོད་ཚུལ་གྱིས་དྲངས་པས་རིང་ཞིག་སྤྱན་མི་འཛུམས་སྟེ་གཡོ་བ་མེད་པར་གཟིགས་སོ། །དེ་ནས་ཚེམས་ཕྲེང་འོད་ཟེར་ཐིག་པའི་རླབས། །རྣམ་པར་གཡོ་བས་མུན་པ་ཏིང་ངེ་འཛིན་གྱི་ཡོན་ཏན་གྱི་རྒྱན་བཀྲུ་བའི་ཆོས་སུ་གྱུར་པ་དེས།
།སྣང་བ་ཐམས་ཅད་དཀར་པོར་བསྒྱུར་བ་བཞིན་དུུ་མཛད་ནས། །སྲིད་པ་ངལ་གསོར་བྱེད་པའི་འདི་སྐད་བཀའ་སྩལ་པ། །གཞོན་ནུ་འདི་ཡི་སྤྱོད་པའི་མཐའ་ཚོལ་བར།
།ནམ་མཁའ་རང་གི་ལང་ཚོ་སྔོན་པོ་རུ། །སོང་སོང་གི་བར་དུ་སྟོང་པའི་མཐར་འཁྱམས་ཡང༌། །རྙེད་པར་མ་གྱུར་པ་དེའི་ཕྱིར་ན་སུ་ཡིས་ཚོལ་བར་སྤོབས་ཏེ་མི་སྤོབས་སོ། །ཆུ་སྲིན་འབྱུང་གནས་ཏེ་རྒྱ་མཚོའི་ཆུ་ནི་ཁྱོར་བས་བཅུས་པས་ཟད་པ་དང༌།
།ས་འཛིན་དབང་པོ་སྟེ་རི་རབ་ཆགས་པའི་ཕྲ་རབ་ཀྱི་རྡུལ། །ཇི་ཙམ་ཡོད་པ་ཡང་གྲངས་ཀྱི་མཐའ་རྫོགས་པར་ཤིན་ཏུ་ནུས་སོ། །དེས་ཀྱང་བྱང་ཆེན་སྤྱོད་པའི་ཚད་འདི་མི་རྟོགས་པས།
།འོན་ཀྱང་གཞོན་ནུ་དེ་ཡི་སྤྱོད་ཚུལ་བུ་རམ་ཤིང་གི །རང་བཞིན་ཅན་དེའི་མངར་བའི་ཡོན་ཏན་གྱི་ཆ་ཤས་ཀྱི། །ཟེགས་མ་ཕྲ་མོ་རེ་ལ་ཡང་མཆོག་གི་རོ་དང་། །ལྡན་པའི་རྐང་འཐུང་ང་དེ་སེམས་ཀྱི་སྐལ་བས་ཐོབ་པ་ཡིན་ནོ།
།འཁོར་བ་ཐོག་མ་མེད་པའི་དུས་ནས་དཀར་བ་དང་ནག་པ་ཡི། །ལས་རྣམས་བཟང་ངན་གྱི་འབྲས་བུར་བརྩད་པའི་ཐེ་ཚོམ་ཆེན་པོ། །འཆིང་བ་བརྒྱ་ཡིས་འབྲིད་ལ་དོན་དམ་པའི་ངེས་པ་ཉིད།
།སྟེར་བ་ལ་ཤིན་ཏུ་མཁས་པ་འདི་ནི་དག་པའི་རྣམ་སྨིན་ཁོ་ན་ལས་སྐྱེས་པ་ཡིན་ནོ། །ཉི་མ་ཟླ་བས་ཉིན་མཚན་རེ་མོས་སུ། །ནོར་བུའི་སྒྲོན་མ་སྟོང་ཕྲག་སྦར་བྱས་ཏེ། །གླིང་བཞི་ལན་ཅིག་མིན་པར་ཉུལ་བ་ཡི།
།མགྲོན་གྱི་ཕུལ་དུ་རྙེད་རབ་རྟོག་གི་རྒྱན་པ་འདི་ཅིག་གྲང༌། །རྨོངས་པའི་མུན་འཕྲོག་འོད་དཀར་རྨ་མེད་པའི།

།མུ་ཏིག་འགྲོ་བའི་རྒྱན་གྱི་མཆོག་འདི་ཉིད། །སྐྱེད་བྱེད་ཏེ་དྲི་ཚོར་བ་ཙམ་གྱིས་གླང་པོ་ཕལ་པ་རྣམས་འབྲོས་པར་བྱེད་པ་གླང་པོ་ཆེའི་དབང་པོ་འགའ་ཞིག་གི་མགོ་བོའི་ཀླད་པའམ་མཆེ་བའི་ནང་ནས་གྷ་ཛ་མུ་ཏིག་གི་མཆོག་འབྱུང་བར་བཤད་པའི་སྤོས་ཀྱི་གླང་པོ་དམ་མ་ཀྱེ།
།ཕུལ་བྱུང་མཚར་བའི་ཡུལ་དུ་ཁྱོད་བསྔགས་སོ། །དེ་ལྟ་བུའི་ཚུལ་བརྗོད་པ་དང་ལྷན་ཅིག་ཏུ་ལྷ་ཡི་ལམ། །གང་བའི་ཨེ་མ་བདེ་འགྲོ་མཐོ་རིས་ཀྱི་ལྷ་དང་གདེངས་ཅན་དབང་པོ་ཀླུ་དང་།
།མིའམ་ཅིའི་མགོན་པོ་ལ་སོགས་དྲེགས་པ་ཅན་རྣམས་ཀྱང་རང་རང་གི །རྫས་དང་མཐུན་པར་མཆོད་པའི་སྤྲིན་དཔག་ཏུ་མེད་པ་སྣ་འཛིངས་པས་མཆོད་པར་བྱས་སོ། །མཐར་ཕྱིན་དྲུག་གིས་མ་མས་བསྐྱེད་བསྲིངས་གཞོན་ནུའི་སྐུ་ཅན་ཀརྟི་ཀ
།སྐྱེ་འགྲོའི་བསོད་ནམས་མཐའ་ནི་ཡངས་པའི་རྨ་བྱའི་དཔུང་རྩེར་འཛེགས་ཙམ་ནས། །འཁོར་བ་བསྲུབས་པའི་སྙིང་པོ་ལས་བྱུང་འཁྲུལ་པའི་རང་བཞིན་སྔོན་གྱི་ལྷའི།
།སྲོག་འཕྲོག་གངས་རིའི་སྲས་མོས་བྱིན་པའི་ཤ་ཟའི་མདུང་གི་དཔལ་དེ་མཛེས་གཞོན་ནུ་ཀརྟི་ཀ་ནི་དབང་ཕྱུག་དང་སྨིན་དྲུག་གི་བུ་ཡིན་ལ། དེས་ལྷའི་དམག་དཔོན་བྱས་ཏེ། ལྷ་མིན་དང་འཐབ་པའི་དུས་སུ་གངས་རིའི་སྲས་མོ་ཨུ་མ་ལ་ཤ་ཟའི་མདུང་ཐུང་བླངས་ནས་སྔོན་གྱི་ལྷ་ཞེས་པ་ལྷ་མིན་གྱི་དཔུང་ཚོགས་བཅོམ་ཞིང་ཕམ་པར་བྱས་སོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་བའོ།
།འདི་ན་དྲེགས་མྱོས་རྒན་པོའི་བློས། །སྤྱོད་པའི་ཡུལ་གྱིས་དཔག་དཀའ་བ། །འཕགས་ཡུལ་དང་བོད་དང་བོད་ཆུང་བ་མངའ་རིས་དབུས་གཙང་ཆེན་པོ་མདོ་ཁམས་ཞེས་པོར། །གྲགས་པའི་ཡི་གེའི་རིག་བྱེད་མང་པོ་ལ།
།སྔོན་དུ་གོམས་པར་གྱུར་ལས་སྐྱེ་བ་འདིར། །བསླབ་པའི་ཡུལ་ལས་འདས་ཉིད་ཀྱི། །ཆོས་རྣམས་ཐམས་ཅད་ཡི་གེ་ཡི། །མཐས་གང་རྫོགས་པར་བྱེད་པ་བཞིན་དུ་མཁྱེན་ནོ། །ཡི་གེ་འབྲུ་ལྡན་རེ་བརྗོད་པའི།
།དབྱངས་གཅིག་ལ་ཡང་ཆོས་ཀྱི་སྒོ། །བརྒྱད་ཁྲིར་འཇུག་པའི་སྒྲ་སྙན་ནོ། །གདུལ་བྱའི་ཁམས་དང་དབང་པོར་འཚམས། །གཞོན་ནུ་གང་གི་སེམས་ནི་དྲི་མེད་པར། །བྱས་པའི་འགྲོ་བ་མཐའ་ཡས་པ། །ཐར་པའི་གཞལ་ཡས་ཁང་ནང་དུ།
།འཇུག་པའི་གོམ་པ་འདོར་བས་བྲེལ། །དེ་ཉིད་ཕྱིར་ན་ལས་ཀུན་གྱི། །བྱེད་པོ་ཚངས་པ་ཆེན་པོ་ཡང༌། །རང་གི་ཤེས་བྱར་བཤུང་བ་སྟེ་སྨད་བཞིན་དུ། །ཨོཾ་ཡིག་ཚངས་པ་ཨོཾ་ཡིག་གི་གཟུགས་སུ་བརྫུ་བའི་གནས་སྐབས

་ལ་རྣམ་པ་གཞན་དུ་བྱས་པས་རབ་རྟོག་གི་རྒྱན། ཙམ་གྱི་ཟོལ་ལ་གནས། །རྩིས་ཀྱི་རིག་བྱེད་དང་པོ་ནས། །ཀུན་ཁྱབ་ལྷས་རྩེན་ནམ་མཁའི་དགའ་མ་ཡི། །མིག་ཟུར་རིང་པོས་མཐོང་བ་ཞེས་ནམ་མཁའི་མཐའ་གཏུགས་པའི་རྡུལ།
།ཕྲ་རབ་ལ་ཡང་འཇུག་པའི་གྲངས་མཐར་ཕྱིན། །རྩིས་ཆེན་དང་ཐོར་ཚུགས་དང་གོམ་པའི་སྟབས། །གླང་ཆེན་གཉར་བ་ཞོན་པ་དང་ལྕགས་ཀྱི་ཡིས། །མདུན་དུ་བསྒྱུར་བ་དང་ཕྱིར་བསྒྱུར་ཞིང༌། །རལ་གྲིའི་འཁྲུལ་འཁོར་དང་ཞགས་པས་གདབ་པ་དང་།
།རྟ་རྒོད་རངས་སུ་མི་སྟེར་ཞིང་འདུལ་བ་དང་། །འཕོང་སྐྱེན་ནི་རྒྱང་རིང་དུ་ཕོག་པ། མི་འཆོར་བར་ཕོག་པ། ཚབས་ཆེ་བར་ཕོག་པ། གནད་དུ་ཕོག་པ། སྒྲ་གྲག་པར་ཕོག་པ་སྟེ་ལྔ་སྣ་བྱང་བའི་མདའ་དང་།
།མཆོངས་པ་དང་གྱད་ཀྱི་འཛིང་སྟངས་དང༌། །མགྱོགས་རྩལ་དྲག་པོས་ཆེ་བའི་བང་དང་། །བགྲོད་པར་དཀའ་བའི་ཆུ་ཆེན་ལ། །ངང་པའི་རྒྱལ་པོའི་ཁེགས་པ་འཇོམས་པར་ནུས་པའི་རྒྱལ་དང༌།
བརྒལ་བ་དང་། །ཤིང་རྟ་གནམ་རུ་གཞུུ་ དང་ཉག་ཕྲན་གྱི་མདའ་ལ་སོགས་པའི། །བཟོ་དང་གཡུལ་འགྱེད་པའི་སྟོབས་འཆང་བ་དང་། །རྒྱུད་དང་པགས་པ་དང་བུ་ག་ལས། །འོངས་པའི་སྒྲ་དང་སིལ་སྙན་གྱི་སྐད།
།རྣམ་པ་བཞི་ལས་གྱེས་པའི་རོལ་མོའི་སྒྲ། །བཅོ་བརྒྱད་གྲངས་སུ་ངེས་པར་མཁས་སོ། །དབྱངས་བདུན་ནི་བར་མ། དྲང་སྲོང༌། ས་འཛིན། དྲུག་ལྡན། ལྔ་བ། བློ་གསལ། འཁོར་ཉན་སོགས། གྲངས་སུ་བགྲང་བ་ཡི།
།ཚད་ཀྱིས་གཞལ་བྱ་ལས་འདས་པའི། །གླུ་དང་དབྱངས་ནི་ཐམས་ཅད་ཀྱི། །དཀྱིལ་འཁོར་ཡོངས་སུ་རྫོགས་པའི་བདག་ཉིད། །འཇིག་རྟེན་ན་བསྔགས་པར་འོས་པའི་དངོས་པོའི་ཚོགས་ཅི་མཆིས་པ་ཐམས་ཅད། །ཡང་དག་པར་འདུས་པའི་རང་གཟུགས་ཀྱི་ཤེལ།
།རྨད་དུ་བྱུང་བ་དེ་ནི་ཡིད་བཞིན་འདོད་དགུར་བསྒྱུར་བའི་ཁམས། །འཇིགས་མེད་གར་སྒེག་པ། དཔའ་བ། མི་སྡུག་པ། དྲག་ཤུལ། བཞད་གད། འཇིགས་སུ་རུང་བ། སྙིང་རྗེ། རྔམས་པ།
ཞི་བ་རྣམས་ཏེ་གང་ལ་གང་འདུལ་དུ། དགུའི་ཉམས་དང་ལྡན། །གཞན་ཡང་རིག་པའི་སྒོ་མཐའ་ཡས། །སྔོན་རབས་དང་སྔོན་བྱུང་དང༌། མཆོད་སྦྱིན། སྲིད་སྲུང༌། ངེས་བརྗོད། སྙན་ཚིག་སྟེ། རིག་བྱེད་བཞི།
།མིག་འཕྲུལ་གྱི་ཆོ་ག་དང་རྨི་ལམ་གྱི་དཔྱད་དང་། །ལུང་བསྟན་དང་ངེས་ཚིག་དང་ང་རོ་བསྒྱུར་བ་དང་། །སྐྱེས་པ་དང་བུད་མེད་དང་གླང་པོ་དང་རྟའི། །མཚན་ཉིད་དང་བྱ་དང་རི་དགས་ཀྱི། །སྐད་ལ་སོགས་

རྟག་པར་བྱ་བའི་དངོས་པོ་དེ་རྣམས་གང་ཡིན་པ་ཐམས་ཅད་ལ། །མངོན་པར་ཤེས་པ་ཡང་དག་པར་རྒྱུའོ། །འཁྲུལ་པར་སྤྱོད་པའི་མཚང་བརྟོལ་བའི། །བཞད་གད་ཀུན་རྫོབ་བདེན་པའི་གཏམ། །བསྒྲགས་པ་ཙམ་གྱིས་ངོ་ཚ་ནས།
།འགྲོ་བ་ཟག་མེད་དབྱིངས་སུ་ཡིབ་རབ་རྟོག་གི་རྒྱན། །མདོར་ན་སྡིག་པའི་ཆོས་ཐམས་ཅད། །རྟུལ་ཕོད་འཇིག་རྟེན་ཁམས་ཀྱི་ལྷ་དང་མིའི། །སྤྱོད་པའི་ཡུལ་ལས་ཁྱད་པར་དུ། །འཕགས་པའི་སྒྱུ་རྩལ་རྩེ་འཇོས་རབ་ཏུ་བརྒྱན་པའོ།
།སྲིད་ཞི་ན་ཅི་མཆིས་པའི་དངོས་པོའི་ངོ་བོ་མཐའ་དག་ཆད་དང་རང་བཞིན་དང་བཅས་པ། །མ་ལུས་པ་ནམ་མཁའི་འདམ་གྱིས་གཞལ་བྱ་མིན་པ་གང་ཡང་མེད་དོ། །དེ་བཞིན་དུ་ཤེས་བྱའི་ཐིག་ལས་དྲངས་པའི་ཆོས་ཀྱི་གནས་ཐམས་ཅད།
།རྒྱལ་སྲས་རྣམས་ཀྱི་ལོངས་ལ་སྤྱོད་པའི་ཡུལ་དུ་ཆེ་བ་ཡིན་ཏེ། དེ་དག་གིས་མི་སློབ་པའམ་ལོངས་མི་སྤྱོད་པའི་གནས་ནི་གང་ལ་ཡང་མེད་དོ། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
གཞོན་ནུ་རོལ་རྩེད་དུས་ཀྱི་ སརྒ་དེ་གསུམ་པའོ།། །།གདོད་ནས་སྤངས་པ་དང་རྟོགས་པ་ཕུན་སུམ་ཚོགས་པར་རྫོགས་ལ་ཁེངས་པར་འཛིན་པའི་མཚན་མ་མེད།
།ཡང་ནི་ལེགས་པའི་ཡོན་ཏན་ཀུན་སྡུད་པའི་ སྤྱོད་ཚུལ་དམ་པ་ལ་ནི་རྟག་ཏུ་དགའ། །ཆུ་གཏེར་ཆུ་ཡི་ཕུང་པོས་ཆེ་བར་གང་བ་དེ་རླབས་ཀྱི་ཀུ་ཅོ་ངང་གི་དལ།
།ད་དུང་ཉལ་འགྲོ་ཡང་ཡེ་དེར་འབབ་ཅིང་གཏིང་དཔག་དཀའ་བའི་མཚོ་འཇིངས་ཟབ་ཟླ་བོའི་དངོས་པོའི་དཔེ་རྒྱན། །སེམས་ཅན་ཀུན་གྱི་བདེ་གཤེགས་སྙིང་པོའི་ནོར་བུ། །འཁོར་བའི་རྒྱ་མཚོར་སྟོར་བ་དེ་ཚོལ་བའི་སླད་དུ།
།མགོན་པོ་ཟུར་ཕུད་ལྔ་པ་འཇམ་དབྱངས་རང་ཉིད་འོངས་པར་བྱས་པ་དེ་ནི། །འགྲོ་བ་འདིའི་བསོད་ནམས་ལག་པས་གཟུང་བ་གང༌། །འཕགས་པའི་རིགས་ཀྱི་ཐིག་ལེ་དེ་ནི་སློབ་པའི་ལམ་ལས།
།འདས་པའི་ཡེ་ཤེས་ཀྱི་སློབ་དཔོན་གཅིག་པུ་པ། །དུག་གསུམ་གྱི་དྲི་མ་གསུམ་བྲལ་མཁའ་ལ་མཁའ་ལས་རང༌། །གཞན་པའི་རེ་ཁ་འདི་ཞེས་ཇི་ལྟར་བྲི། །འོན་ཀྱང་འགྲོ་བའི་དོན་ལ་དྲན་བཞིན་ཤེས་

བཞིན་དུ། །སྐྱེ་བའི་སྲིད་པ་བཟུང་སྟེ་གྲིབ་བསིལ་རྟག་ཏུ་ཟློས་པའི་ཤིང༌། །མཆོག་གི་ལོངས་སྤྱོད་གྲོགས་དག་གསར་པའི་དཔྱིད་ཀྱི། །དཔལ་མོའི་རོལ་སྒེག་འཛུམ་ལ་རྣམ་པར་སྤྲོ། །མ་རིག་པ་ཡི་རྩ་བ་སྦོམ་པོ་ནི།
།མཆོད་པ་སྣ་ཚོགས་ལས་ཀྱི་ཡལ་ག་ཅན། །གཅོད་པར་བྱེད་ལ་རྣོ་བའི་མཚོན་ཆ་མཆོག །ཐོས་བསམ་སྒོམ་པས་བརྡར་བའི་སྟ་རེ་རྩུབ། །དེ་ཡང་དང་པོར་དགེ་བ་ཐོས་པའི་རྒྱུན། །ཀུན་རྫོབ་དོན་དམ་གྱི་བདེན་གཉིས་སོ་སོར་སྟོན་པ་རྣ་བར་ཉལ།
།དེ་ལས་གང་གི་རྗེས་སུ་འབྲེལ་བའི་ཆོས་མ་ལུས། །རྨི་ལམ་གྱི་ཕྲེང་བ་དང་འགྲོགས་པ་བཞིན་རྟེན་མེད་སྟོང་པ་ཉིད་ཀྱི་རི་མོར་གཟིགས། །རྒྱལ་རྣམས་མགུར་གྱི་བུམ་པ་བཟང་པོ་ཅིག་ཅར་དུ།
།སྡེབས་པ་དྲང་དོན་དང་ངེས་པའི་དོན་གྱི་ལམ་ཡངས་པོ། །དམ་པའི་བཞེད་སྲོལ་གྱི་ཤིང་རྟ་ཆེན་པོ་རྣམས་ཀྱིས་ཕྱེ་བའི་བཅུད་ཐམས་ཅད། །རྣམ་དཔྱོད་ཀྱི་སྙིམ་པས་བླངས་པར་མཛད་པ་འདི་སྐད་ཐོས་ཏེ།
།དེ་ཡང་ལེགས་པར་བྱས་པའི་ཞིང་ས་ལས་འཁྲུངས་པའི། །གཞོན་ནུ་དེའི་ཁྱད་པར་ནི་རྒྱལ་བའི་མྱུ་གུ་ཐོག་མར་ཡང༌། །འབྲས་བུ་ཐོས་པའི་གཡུར་ཟ་བ། །འཛིན་པ་ལ་ཤིན་ཏུ་རིངས་པ་ཉིད་དུ་གྱུར་ཏེ།
།མཁའ་དབྱིངས་ཆོས་ཐམས་ཅད་ཀྱི་འབྱུང་བའི་གནས་ཤེས་རབ་ཀྱི་བདག་ཉིད་དང༌། །རྡོ་རྗེ་ཟླ་བ་ཐབས་ཀྱི་བདག་ཉིད་དབྱེར་མེད་གཅིག་ཏུ་སྦྱོར་བས། །བྱང་ཆེན་སྐྱེ་བའི་རབས་སྤེལ་བ་ལ་ཡོངས་སུ་མཁས་པ།
།ཡབ་གཅིག་དཔལ་ཆེན་འོད་པོ་དེས། །ཡང་དག་པའི་སྙིང་པོ་མཆོག་གི་དཀྱིལ་འཁོར་གྱི་མགོན་པོ། །དགེས་པ་རྡོ་རྗེ་ལྷ་དགུ་པ། །རྣལ་འབྱོར་དབང་ཕྱུག་བི་རཱུ་པས། །གསལ་བར་བཤད་པ་ཟབ་མོའི་ལམ།
།མི་ནུབ་དབང་གི་ཆུ་བོ་དང༌། །བསྐྱེད་པའི་རིམ་པའི་རྣལ་འབྱོར་གྱི། །ཡན་ལག་དྲུག་པའི་ཆོ་ག་དང༌། །རབ་ཏུ་གནས་དང་སྦྱིན་སྲེག་ཚུལ། །སུམ་ཅུ་རྩ་བདུན་མཁའ་འགྲོ་མའི། །དྲ་བ་སྡོམ་པའི་འཁོར་ལོའི་དབང༌།
།སློབ་དཔོན་ཆེན་པོ་ལོ་ཡི་པ། །དེ་བཞིན་དྲིལ་བུ་པ་ཡི་སྲོལ། །བླ་མ་བསྟེན་ཐབས་ལྔ་བཅུ་པ། །རྩ་བའི་ལྟུང་བ་བཅུ་བཞིའི་སྡོམ། །བྱང་ཆུབ་སེམས་དཔའི་སྡོམ་པ་ཡི། །རྣམ་པར་

གཞག་པ་ཉི་ཤུ་པ། །འཇམ་དབྱངས་འཇིག་རྟེན་དབང་ཕྱུག་དང༌། །གསང་བའི་བདག་པོ་མི་གཡོ་བ། །ཕྱག་རྡོར་མདོ་ལུགས་བརྟག་པའི་སྐོར། །འཇིགས་བརྒྱད་ལས་སྒྲོལ་རྒྱལ་བའི་ཡུམ། །རྣམ་པར་རྒྱལ་མ་འོད་ཟེར་ཅན།
།རྡོ་རྗེ་རྣམ་པར་འཇོམས་སོགས་ཀྱི། །བྱིན་རླབས་རྒྱུན་དང་གསོ་བ་རིག །གཞུང་དང་མན་ངག་བཅས་ཏེ་སྩལ། །རྡོ་རྗེ་ནམ་མཁའི་དཀྱིལ་གྱི་སྙིང་དང་ལྡན་པའི། །སྟོབས་སུ་ཁྱེར་པའི་ཡེ་ཤེས་ཀྱི་རོས་བདའ་བ།
།གསང་ཆེན་རྡོ་རྗེ་ཐེག་པའི་ཤིང་རྟ་མཁན་པོ། །རྗེ་བཙུན་གྲགས་པ་རྒྱལ་མཚན་ལ་བཏུད་དེ། །སྤང་བྱའི་དགྲ་བོ་རྣམས་མངོན་པར་བཅོམ་ཟིན་ཡང་གདུལ་བྱ་རྣམས་ཁ་དྲང་བའི་ཕྱིར་དུ་རྣམ་པ་འདིར། །བདེ་བར་གཤེགས་པའི་བསྟན་པ་ལ་རབ་ཏུ་འབྱུང་བར་དགོངས་ཏེ།
།སྡིག་པའི་རྩ་བཞི་ཉེ་བར་བཅད་དེ་དགེ་བསྙེན་གྱི་རྟེན་ཅན་བསྒྲུབ་པར་མཛད་ནས། །ཀུན་དགའ་རྒྱལ་མཚན་ཞེས་པར་མཚན་དུ་བཏགས་སོ། །དཔལ་ལྡན་རྒྱུད་ཀྱི་སྒོ་ཆེན་བྱ་སྤྱོད་རྣལ་འབྱོར་རྣལ་འབྱོར་བླ་མེད་དང་བཞི་པོ།
།དེ་ལས་འོངས་པའི་སྨིན་བྱེད་དབང༌། །རིགས་གཏད་རྗེས་སུ་གནང་བ་སོགས། །མ་འདྲེས་ཡོངས་སུ་ལེགས་གསན་ནས། །ལེགས་ལྡན་འདོད་ཆགས་ཅན་དབང་ཕྱུག་ཆེན་པོ་ཡི།
།རིང་ལུགས་སྙིང་ལ་དམ་གཟུང་སྟེ། །འདོད་པ་ལ་ཆགས་པའི་བདེ་བ་ཐར་པའི་ལམ། །དམ་པའི་དོན་དུ་སྨྲ་བ་དང༌། །ཕོ་མོའི་དབང་པོ་གཉིས་ཀྱི་སྦྱོར་བ་ཁོ་ན་ཡི། །བདེ་བས་ཏེ་དབང་པོ་གཉིས་སྦྱོར་གྱིས་ཚིམ་པའི་ཆགས་པ་དང་ལྡན་ཚིམ་པའི་གདུལ་བྱ་རྣམས་ལ།
།ལེགས་པར་གསུང་པ་རང་རིག་པའི་དག་པ། ལྷ་སོ་སོའི་དག་པ། དེ་ཁོ་ན་ཉིད་ཀྱི་དག་པ་སྟེ། དག་པ་གསུམ་གྱི་དངོས། །རིགས་ལྔ་ཧེ་རུ་ཀའི་རིགས་ཏེ་རིགས་ཆེན་དྲུག་གི་ངེས་པ་ཅན།
།ཐབས་དང་དེ་བཞིན་ཤེས་རབ་དང༌། །ཟུང་དུ་འཇུག་པ་རྒྱུད་སྡེའི་དཔྱིད་དུ་གྱུར་པ། །རྣལ་འབྱོར་བླ་ན་མེད་པ་ཡི། །ཚུལ་ཆེན་ཐེག་པའི་སྙིང་པོ་གང༌།
།རྩ་བ་བརྟག་པ་གཉིས་པའི་རྒྱུད། །ཐུན་མོང་དང་ཐུན་མོང་མ་ཡིན་པའི། །བཤད་པའི་རྒྱུད་ཆེན་སམྤུ་ཊ། །རྡོ་རྗེ་གུར་ཏེ་མན་ངག་སྲོལ། །ཕྱི་མ་ཕྱག་ཆེན་ཐིག་ལེ་དང༌། །ཕྱི་མའི་ཕྱི་མ་ཡེ་ཤེས་སྙིང༌།
།ཡེ་ཤེས་

ཐིག་ལེ་གྲུབ་པ་ནི། །ངེས་པར་བསྟན་པ་སྙིང་པོའི་རྒྱུད། །འབྲས་བུའི་རྒྱུད་གྱུར་དེ་ཁོ་ནའི། །སྒྲོན་མ་ཞེས་བྱའི་ཡན་ལག་བཅས། །རྙོག་མེད་ཨ་ར་ལི་ཡི་རྒྱུད། །དེབཞིན་རི་གི་ཨ་ར་ལི། །རྡོ་རྗེ་ཨ་ར་ལི་རྣམས་ཀྱང༌།
།མན་ངག་དགོངས་འགྲེལ་དུ་མར་བཅས། །བརྟག་གཉིས་འགྲེལ་པ་ཀུ་མུ་མི་ཐུབ་ཟླ་བས་མཛད་པ་ཏི། །ཡང་དེས་མཛད་པའི་དཀྱིལ་ཆོག་བཟང་པོ་ཡོངས་གཟུང་དང༌། །ཡབ་དང་བདག་མེད་ལྷ་མོ་ཡི། །སྒྲུབ་ཐབས་གཏུམ་མོའི་འགྲེལ་ཆུང་སོགས།
།གཙོ་བོ་དང་ཕལ་པའི་བསྟན་བཅོས་བཅུ་དགུ་དང༌། །མཚོ་སྐྱེས་རྡོ་རྗེས་མཛད་པ་ཌོམྦི་ལུགས་ཀྱི་བཤད་སྲོལ་དང༌། །རྩ་རྒྱུད་འགྲེལ་པ་པདྨོ་ཅན། །མཚོན་ཆ་ཅན་གྱི་སྒྲུབ་པའི་ཐབས།
།དེ་བཞིན་དཀྱིལ་འཁོར་ཆོ་ག་སོགས། །སྡེ་ཚན་བདུན་ཏེ་སློབ་དཔོན་མཚོ་སྐྱེས་ལུགས། །སྲོལ་ཆེན་གཉིས་དེའི་དོན་འགྲེལ་བའི། །རྡོ་རྗེ་གུར་གྱི་བཤད་སྦྱར་དང༌། །རིགས་བསྡུས་མཁའ་འགྲོའི་སྒྲུབ་ཐབས་ཉིད།
།རྩ་ཡི་མངོན་རྟོགས་ཆེ་ཆུང་སོགས། །འབྲེལ་པ་བརྒྱད་བཅས་སྦྱོར་བའི་ཕྲེང༌། །སྒྲུབ་ཐབས་དེ་ཉིད་གསལ་བ་སོགས། །ཆོས་ཕྲན་བཅོ་ལྔའི་བདག་ཉིད་དེ། །སློབ་དཔོན་དམ་ཚིག་རྡོ་རྗེའི་ལུགས།
།ཇོ་བོ་ནཱ་རོ་ཏ་པ་ཡིས། །ལྷོ་བྲག་མར་པ་ལ་གདམས་པའི། །རྡོ་རྗེ་གུར་དང་དེ་བཞིན་དུ། །བརྟག་པ་གཉིས་པའི་བཤད་སྲོལ་དང༌། །ཁྱད་པར་རྒྱུད་སྡེའི་སྙིང་པོ་སྲིད་དང་ཞི་བའི་མཐའ་ལ་མི་གནས་རྡོ་རྗེའི་ཚིག་ལ་ཉལ་བའི་ཆོས།
།རྒྱུ་དང་ལམ་དང་དྲུག་པ་འབྲས་བུའི་སྨིན་བྱེད་དབང་གི་ཆུ་བོ་ཆེ་གང་ནུབ་པ་མེད་པའི་རྒྱུན། །བརྒྱུད་པ་རིན་ཆེན་བར་མ་ཆད་པའི་བྱིན་རླབས་ཡངས་ལྡན་གདམས་པའི་གནད་ཀྱི་སརྒ་ཕྱིར་མ་ལོག
།ལམ་མཆོག་རིན་ཆེན་འདི་ལ་མོས་པ་ཐོབ་ནས་གང་ཟག་གང་ཞིག་གཞན་གྱི་མན་ངག་གིས་མི་ཁུགས། །དེ་ཡང་དང་པོར་ཁ་སྦྱོར་ཡན་ལག་བདུན་ཡོངས་རྫོགས་པ། ཁ་སྦྱོར། བདེ་བ་ཆེན་པོ།
རང་བཞིན་མེད་པ། སྙིང་རྗེས་གང་བ། རྒྱུན་མི་ཆད་པ། འགོག་པ་མེད་པའི་ཡན་ལག་སྟེ་ དང༌། ལྡན་པའི་ཁྱབ་བདག་སྐུ་དེས་ལེགས་པར་གསུངས་པའི་བཀའ་ཚད་མ། །ཉན་པ་པོ་སྟེ་འཕགས་ཆེན་

དག་དང་མཁས་དང་གྲུབ་པ་རྣམས་ཀྱི་དགོངས་དོན་འཁྲུལ་མེད་བསྟན་པའི་ཆོས་ཚད་མ། །དཀྱིལ་འཁོར་ཆེན་པོའི་འཁོར་ལོའི་མགོན་དང་དབྱེར་མེད་པ་ཡི་རྡོ་རྗེའི་སློབ་དཔོན་མཚན་ཉིད་ཀུན་དང་ལྡན་ཚད་མ། །རིག་པ་འཛིན་པའི་དབང་ཕྱུག་རྣམས་ཀྱི་ཐུན་མོང་མཆོག་གི་དངོས་པོ་ཐོབ་པ་འདི་ནི་ཉམས་མྱོང་ཚད་མའོ།
།སྦྱང་གཞི་ཁྱད་པར་ལུས་མཆོག་རྩ་དང་ཡི་གེ་རྣམ་དཀར་དངས་མ་ཡེ་ཤེས་རླུང་གི་དཀྱིལ་འཁོར་ཆེ། །སྦྱོང་བྱེད་དབང་བཞི་དང་ནི་སྣང་དང་སྟོང་པ་ཟུང་འཇུག་ཆེན་པོའི་ངོ་བོ་ཉིད་སོགས་ལྟ་བ་བཞི།
།འཁོར་དང་མྱ་ངན་འདས་པ་དབྱེར་མེད་ལ་སོགས་རྗེས་ཐོབ་གྲུབ་པའི་མཐའ་ཆེན་བཞི་ཡི་ངེས་པ་ཅན། །སྦྱངས་འབྲས་སྤྲུལ་པ་ལོངས་སྤྱོད་རྫོགས་དང་ཆོས་དང་བཞི་པ་ངོ་བོ་ཉིད་སྐུ་ཚེ་འདིར་སྦྱིན་པའི་ཐབས།
།གསུང་ངག་ལམ་དང་འབྲས་བུར་བཅས། །རིང་བརྒྱུད་ལས་འོངས་གདམས་པའི་ཚོགས། །ཟབ་རྒྱས་དུ་མ་དང་ཉེ་བརྒྱུད།
།ཆེས་ཟབ་ཤིན་ཏུ་ཉེ་བའི་བརྒྱུད། །བརྡ་ཡི་ཆོས་ཀུན་མཚོན་བྱེད་སོགས། །བརྗོད་བྱ་རྗོད་བྱེད་ཟབ་མོའི་གནད། །གཞན་དང་ཐུན་མོང་མ་ཡིན་པའི། །སྙན་ནས་བརྒྱུད་པ་དུ་མ་དང༌། །རྟོག་རྩེ་བས་མཛད་པའི་བསམ་མི་ཁྱབ་དང་མར་མེའི་རྩེ།
།ཕྱག་རྒྱ་གཏུམ་མོས་ལམ་རྫོགས་པ། །རྩ་ཐིག་རླུང་གསུམ་ཡོན་པོ་སྲོང༌། །མཆོད་རྟེན་དྲུང་དུ་སེམས་ཐག་བཅད། །ཕྱག་རྒྱ་ཆེན་པོ་ཡི་གེ་མེད། །ལྷན་ཅིག་སྐྱེས་པར་གྲུབ་པ་དང༌།
།གཞན་ཡང་ཕྲ་མོ་ཉི་ཤུ་ལྔ། །འཆི་མེད་གྲུབ་པའི་གདམས་པ་ཆེ། །མདོ་རྒྱུད་བསྲེ་དང་ལུས་འཁྲུགས་དང༌། །གདོན་དང་ཏིང་འཛིན་བར་ཆད་སེལ། །གཉུག་མ་དྲན་གསལ་སྡུག་བསྔལ་གསུམ་ འདུ་བྱེད་ཀྱི་སྡུག་བསྔལ་དང་།
འགྱུར་བའི་སྡུག་བསྔལ་དང༌། སྡུག་བསྔལ་གྱི་སྡུག་བསྔལ་རྣམས། །སེལ་བར་བྱེད་པའི་ཆོས་ཚུལ་དང༌། །རྡོ་རྗེ་བླ་མ་སེང་གེ་སྒྲ། །བིརཱུ་པཀྵའི་ཚེ་སྒྲུབ་དང༌། །སློབ་མ་ཕལ་ཆེ་བ་ལ་མི་གནང་བའི།
།ཟབ་མོའི་གསེར་ཆོས་བཅུ་གསུམ་དང༌། །གཉིས་མེད་ཀྱེ་ཡི་རྡོ་རྗེའི་ལུགས། །སོར་སྡུད་བསམ་གཏན་སྲོག་རྩོལ་དང༌། །འཛིན་པ་རྗེས་དྲན་ཏིང་འཛིན་ཁྲིད། །དུས་ཀྱི་འཁོར་ལོ་འགྲེལ་

པར་བཅས། །བྱ་སྤྱོད་རྣལ་འབྱོར་རྒྱུད་གསུམ། རྣལ་འབྱོརཆེན་པོ་ལ་ཕ་རྒྱུད་མ་རྒྱུད། མའི་ཡང་མ་བླ་ན་མེད་པ་གསང་མཐའ་སྟེ། སྒོ་དྲུག་རྒྱུད་ཀྱི་སྙིང་པོའི་ཕུལ། །འཁོར་ལོ་སྡོམ་པ་རྩ་བའི་རྒྱུད།
།རྡོ་རྗེ་མཁའ་འགྲོ་མངོན་འབྱུང་དང༌། །ཀུན་སྤྱོད་རྣལ་འབྱོར་བཞི་ཁ་སྦྱོར། །ཕག་མོ་མངོན་པར་འབྱུང་བ་དང༌། །མཁའ་འགྲོ་རྒྱ་མཚོའི་རྒྱུད་ཆེན་པོ། །སྤྱོད་པའི་རྡོ་རྗེའི་ ཆོས་དྲུག་ཉིད། །གླེང་གཞི་ཞེས་བྱའི་སྒྲུབ་ཐབས་དང༌།
།རྡོ་རྗེ་མཁའ་འགྲོའི་འགྲེལ་པ་ཆེ། །སློབ་དཔོན་ལཱུ་ཡི་པས་མཛད་པའི། །སྒྲུབ་ཐབས་ལ་སོགས་ཉི་ཤུར་བཅས། །ལ་ཝ་པ་ཡི་བཤད་སྦྱར་དང༌། །དྲིལ་བུ་སྐོར་གསུམ་གཞུང་མན་ངག
།ཨིནྡྲ་བྷཱུ་ཏི་ནཱ་རོ་པ། །མཻ་ཏྲིའི་ལུགས་ཀྱི་མཁའ་སྤྱོད་མའི། །ཟབ་མོའི་གདམས་པ་མ་ཚང་མེད། །མཚན་བརྗོད་ལམ་འབྲས་ལྟར་བཀྲལ་བ། །སྙན་བརྒྱུད་ཁོ་ནར་ངེས་པ་དང༌། །མགོན་པོ་མངོན་པར་འབྱུང་བའི་རྒྱུད།
།རྡོ་རྗེ་ཕུར་པ་ཡང་དག་སྐོར། །མ་རྒྱུད་གསེར་གྱི་ཆར་པ་དང༌། །བཅོམ་ལྡན་མ་ཧཱ་མཱ་ཡ་ཡི། །སྲོལ་དང་འཇམ་དཔལ་གསང་ལྡན་ཆེ། །ནཱ་རོའི་ཆོས་དྲུག་ལུགས་གསུམ་དང༌། །མཐའ་ངེས་དོན། དྲང་དོན་དགོངས་པ་དང༌།
ལྡེམ་དགོངས། སྒྲ་ཇི་བཞིན་པ་དང༌། སྒྲ་ཇི་བཞིན་པ་མ་ཡིན་པ་སྟེ། དྲུག་དང་སྤྱི་དོན། ཡི་གེའི་དོན། སྦས་དོན། མཐར་ཐུག་སྟེ། ཚུལ་བཞིས་རྒྱས་བཏབ་པའི། །གསང་བ་འདུས་པ་རྩ་བའི་རྒྱུད།
།ཕྱི་མར་བཅས་དང་ཀུན་ལས་བཏུས། །རིགས་བཞིའི་ལྷ་མོས་ཞུས་པ་དང༌། །རྡོ་རྗེའི་བཟླས་པ་རྣམ་དག་རིམ། །རང་བྱིན་བརླབ་དང་མངོན་བྱང་ཆུབ། །ཟུང་དུ་འཇུག་པའི་རིམ་པའི་གཞུང༌། །ཀླུ་སྒྲུབ་ཀྱིས་མཛད་པའི་སྒྲུབ་ཐབས་མདོར་བྱས་མདོ་བསྲེ་དང༌།
།སྒྲོན་མ་གསལ་བ་བདག་བྱིན་བརླབ། །སེམས་ཀྱི་སྒྲིབ་སྦྱོང་སྤྱོད་བསྡུས་དང༌། །རྣམ་གཞག་རིམ་པ་དཀྱིལ་འཁོར་གྱི། །ཆོ་ག་རྡོར་སེམས་སྒྲུབ་པའི་ཐབས།
།སློབ་དཔོན་སངས་རྒྱས་ཡེ་ཤེས་ཀྱིས་མཛད་པའི་འཕགས་པ་འཇམ་དཔལ་ཞལ་གྱི་ལུང༌། །རྫོགས་རིམ་གྲོལ་བའི་ཐིག་ལེ་ཆེ། །རྫོགས་རིམ་ཀུན་ཏུ་བཟང་པོ་སོགས། །ལུང་དང་འབྲེལ་བའི་ཆོས་རྣམས་དང༌།
།རྒྱུད་འགྲེལ་གསང་བ་

འདུས་པའི་རྒྱན། །སློབ་དཔོན་ཤཱནྟི་པས་མཛད་པའི་གསང་འདུས་བཤད་སྦྱར་སྙིམ་པའི་མེ་ཏོག་ཆེ་ཆུང་དང༌། །སློབ་དཔོན་ཙི་ལུ་པས་མཛད་པའི་གསང་འདུས་འགྲེལ་པ་རིན་ཆེན་ལྗོན་པའི་ཤིང༌། །ཛ་ཡ་ཐ་ག་ནས་མཛད་པ།
།བཞི་བརྒྱ་ལྔ་བཅུ་རྩ་འགྲེལ་དང༌། །ཤཱནྟིས་མཛད་པའི་ཞལ་ལུང་འགྲེལ། །ཀུན་བཟང་འགྲེལ་ཆེན་རྣམ་གསུམ་དང༌། །སྨན་ཞབས་ཀྱིས་མཛད་འགྲེལ་པ་གསུམ། །སྒྲུབ་ཐབས་དངོས་གྲུབ་འབྱུང་བའི་གཏེར། །ཁ་ཆེ་རིན་ཆེན་རྡོ་རྗེས་མཛད་པའི་མི་བསྐྱོད་རྡོ་རྗེའི་སྒྲུབ་ཐབས་དང༌།
།གྲུབ་ཆེན་ཨ་ཝ་དྷཱུ་ཏཱི་པས། །མཛད་པའི་དཀྱིལ་འཁོར་ཆོ་གའི་རིམ། །ས་ར་ཧ་དང་བི་རཱུ་པ། །ནག་པོ་སྤྱོད་པ་ཏིལླི་པ། །མཻ་ཏྲི་ཐ་ག་པ་སོགས་ཀྱི།
།རྡོ་རྗེའི་གླུ་སྒྲ་དོ་ཧ་དང༌། །གྲུབ་པ་ཆེན་པོ་སྡེ་བརྒྱད་པོ། །བདག་མེད་གསལ་བ་དབང་རབ་བྱེད། །ལྟ་བ་ངན་སེལ་རྩ་འགྲེལ་དང༌། །སྙིང་པོའི་སྐོར་ནི་ཉི་ཤུ་ལྔ། །དུས་ཀྱི་བདག་པོ་གཤིན་རྗེ་མཐར་བྱེད་པའི།
།དགྲ་གདོང་འཇིགས་གསུམ་རྒྱུད་མན་ངག །བྲམ་ཟེའི་སློབ་དཔོན་དཔལ་འཛིན་སྡེས། །ཕྱེ་བའི་འགྲེལ་པར་བཅས་པ་དང༌། །གཏི་མུག་ཅན་ཚངས་དང་ཞེ་སྡང་ཅན་ཁྱབ་འཇུག་འདོད་ཆགས་ཅན་ནམ་མཁའི་སྐྲ་ཅན་ཏེ་དབང་ཕྱུག་གྱི།
།རྐང་སེན་ཟླ་རིས་སྤྱི་བོར་བླངས་པའི་མོད། །དུག་གསུམ་རྒྱ་མཚོར་འཕྱུར་བ་བྱང་གྲོལ་ཉིད། །ཐོབ་བྱེད་ཉེར་ལེན་རྒྱུ་རུ་ཁས་འཆེ་དང༌། །ལག་པའི་རེག་བཟུང་བདུད་རྩིས་མཛའ་པ་ཡིས།
།མངོན་འདོད་གསར་པའི་གདུང་བ་འཕྲོག་ནུས་པ། །གང་ལ་ཞེས་པ་ལག་བཅང་གིས་ཚིམ་པའི་ཆགས་པའི་གཉེན་པོ་གསུངས་པ་རིགས་མི་བསྐྱོད་པ་ལ་སོགས་པ་ཆེན་རྣམ་པ་ལྔའི། །དབྱེ་བ་མི་ཕྱེད་ཕྱག་རྒྱས་བཅིངས་པ་ཅན།
།གདོད་ནས་ལྷན་ཅིག་སྐྱེས་པའི་དམ་ཚིག་པར། །ཡེ་ཤེས་འཁོར་ལོ་འདུ་འབྲལ་མེད་མོད་ཀྱང༌། །རྣམ་པ་གཤེགས་དང་བཞུགས་པའི་ཆོ་ག་ཡིས། །ལེགས་ལམ་གཉིས་པའི་སྒོ་ཆེན་རྣལ་འབྱོར་རྒྱུད།
།དེ་ཉིད་འདུས་པ་ཀུན་སྙིང་དང༌། །སངས་རྒྱས་གསང་བའི་འགྲེལ་པར་བཅས། །ཆ་མཐུན་དཔལ་མཆོག་དང་པོའི་རྒྱུད། །འགྲེལ་པ་སྟོང་ཕྲག་ཉེར་ ལྔ་ལྔར་པ། །

རྡོ་རྗེ་རྩེ་མོ་སྦྱོང་རྒྱུད་དང༌། །ཐམས་ཅད་གསང་བ་ཤཱནྟི་པའི། །འགྲེལ་བཅས་རྡོ་རྗེ་འབྱུང་བ་དང༌། །ཁམས་གསུམ་ལས་ནི་རྣམ་པར་རྒྱལ། །རྡོར་སེམས་འབྱུང་བ་ཆེ་ཆུང་དང༌། །གཙུག་དགུ་རབ་ཏུ་གནས་པའི་རྒྱུད།
།ཀུན་དགའ་སྙིང་པོ་ལ་སོགས་པ། །སློབ་དཔོན་འཇམ་དཔལ་བཤེས་གཉེན་གྱིས། །མཛད་པའི་མཚན་བརྗོད་འགྲེལ་པ་གཉིས། །དེ་བཞིན་སྒེག་པ་རྡོ་རྗེ་ཡིས། །བཤད་པའི་སྔགས་དོན་རྣམ་པར་གཟིགས། །འཇུག་པ་བཅུ་ཡི་གར་མཁན་ཁྱབ་མཇུག་གི
།སྒྱུ་མའི་རི་མོ་སེམས་ལ་གསལ་ཆགས་པས། །མི་སྲུན་ཞེ་སྡང་འབར་བའི་ཚེར་མ་རྩུབ། །ཐར་པའི་ཐེམ་སྐས་འཇམ་པོར་འདོད་པ་དང༌། །ཕན་ཚུན་དགོད་པའི་འཛུམ་དཀར་གཅིག་གིས་ཀྱང༌།
།འདོད་བདེའི་ཆོ་ག་ཡོངས་སུ་རྫོགས་པར་བྱེད་པར་ཏེ་དགོད་པས་ཚིམ་པའི་འདོད་ཆགས་ཀྱི་གཉེན་པར། །སྩལ་བ་ཕྱི་ནང་ཏིང་འཛིན་ཆ་མཉམ་དུ། །སྤྱོད་པ་དེ་ནི་སྐུ་གསུང་ཐུགས་ཀྱི་རིགས་ཀྱི་དབྱེ་བས་གསུམ།
།བདག་ཉིད་ཡོངས་གྲུབ་ལྷ་དང་དེ་ལས་གཞན། །མདུན་བསྐྱེད་ཀུན་བརྟགས་ལྷ་སྐུ་རྟོག་པའི་བཟོར། །བཞེངས་པ་སྐལ་བར་མཉམ་པའི་མཛའ་ན་བོའི། །ཚུལ་གྱིས་དངོས་གྲུབ་ལེན་པ་སྤྱོད་པའི་རྒྱུད། །རྒྱལ་བ་རྣམ་པར་སྣང་མཛད་པ།
།མངོན་པར་བྱང་ཆུབ་པ་ཡི་རྒྱུད། །ཁྲོ་བོའི་རྒྱལ་པོ་སྟོབས་པོ་ཆེ། །དེ་བཞིན་གསང་བ་ཆེན་པོའི་རྒྱུད། །མི་གཡོ་བ་ཡི་རྒྱུད་གཉིས་དང༌། །འཇམ་དཔལ་རྩ་བའི་རྒྱུད་ཆེན་པོ།
།ཁྲོ་བོ་རྣམ་པར་རྒྱལ་སོགས་ཀྱི། །རྒྱུད་གསུམ་མན་ངག་དང་བཅས་པ། །འཇིག་རྟེན་གཙུག་ལག་ཡངས་པའི་མེས་བོ་ཉིད། །རྣམ་འདྲེན་སྟོན་པ་ཉིད་དུ་གཟུང་བྱས་ཏེ། །ལས་ཉོན་རྨོངས་པའི་འཐིབས་དུས་མནལ་བ་ཡང༌།
།ལེགས་ལམ་དཀར་པོའི་ངོ་བོར་འདོད་པ་དང༌། །གང་གང་ལྟ་བྱེད་ཡུལ་ལ་སྣང་ཙམ་གྱིས། །མངོན་འདོད་ཉམས་སུ་མྱོང་བ་སྟེ་བལྟས་པས་ཚིམ་པའི་འདོད་ཆགས་དང་ལྡན་པའི་རིགས་ཅན་ལ། །ཡང་དག་འདོམས་པ་ལུས་དང་ངག་ཁོ་ནའི།
།ཆོས་གཙོར་འཛིན་པའི་སྲོལ་དེ་སྒོ་ཆེན་དྲུག ནོར་བུའི་རིགས།

།ལྔས་རྩེན་གྱི་རིགས། །རྒྱས་པའི་རིགས་ཏེ་འཇིག་རྟེན་པའི་རིགས་གསུམ། རྡོ་རྗེའི་རིགས། རིན་ཆེན་གྱི་རིགས། པདྨའི་རིགས་ཏེ་འཇིག་རྟེན་ལས་འདས་པའི་རིགས་གསུམ་སྟེ། རིགས་ཀྱི་དབྱེ་བའི་དྲུག །སྒྲུབ་པོའི་གང་ཟག་ཐ་མལ་གནས་བཞིན་དུ།
།མདུན་དུ་རང་སྣང་ལྷག་པའི་ལྷ་དེ་ལས། །འཇིག་རྟེན་འཇིག་རྟེན་འདས་པའི་དངོས་གྲུབ་ཉིད། །རྗེ་འབངས་ཚུལ་གྱིས་སྡུད་པ་བྱ་བའི་རྒྱུད། །བཅོམ་ལྡན་འཇམ་པའི་རྡོ་རྗེ་ཡི།
།རྩ་རྒྱུད་དཔའ་བོ་ཚིག་སྒྲུབ་དང༌། །དམོད་བཙུགས་དོན་ཡོད་ཞགས་པའི་རྒྱུད། །བཅུ་གཅིག་ཞལ་གྱི་གཟུངས་ཆེན་དང༌། །རྟོགས་པ་བརྒྱ་པ་ཟ་མ་ཏོག །ལེགས་གྲུབ་དཔུང་བཟང་རྣམ་འཇོམས་དང༌།
།ཁང་བུ་བརྩེགས་པ་མི་ཕམ་པ། །སྟོབས་པོ་ཆེ་དང་ཀླུའི་རྟོགས་པ། །རིག་པ་སྔགས་ཀྱི་ལྷ་མོའི་གཟུངས། །དྲི་མེད་རྣམ་རྒྱལ་གདུགས་དཀར་ཅན། །ལ་སོགས་གཟུངས་ཀྱི་དབྱེ་བ་ནི། །བཞི་བཅུ་རྩ་དགུའི་གྲངས་ལྡན་པ།
།དེ་ནས་ཐུན་མོང་རྒྱུད་ཆེན་པོ། །གསང་བ་སྤྱི་རྒྱུད་ཚེ་དཔག་མེད། །བསམ་གཏན་ཕྱི་མ་གསེར་འོད་སོགས། །བདུན་གྱིས་ལྷག་པའི་བཅུ་ཕྲག་བཞི། །ལག་ན་རྡོ་རྗེའི་གཟུངས་སྒྲུབ་ཐབས། །མི་གཡོ་བ་ཡི་རྟོགས་པ་ཆེ།
།རྡོ་རྗེ་གདན་པའི་ཆོས་དྲུག་དང༌། །སྒྲུབ་ཐབས་བརྒྱ་རྩ་བྱ་བའི་རིམ། །གཞན་ཡང་ལྷན་སྐྱེས་སྒེག་པ་དང༌། །ཌོམྦི་པ་ཡིས་ཕྱེ་བའི་སྲོལ། །འདོད་འཇོའི་མ་མ་བཅོམ་ལྡན་མ། །རིགས་བྱེད་དབང་མོ་ལུགས་གཉིས་དང༌།
།འདོད་པའི་རྒྱལ་པོའི་སྒྲུབ་ཚུལ་གཉིས། །ཕྱི་ནང་གསང་བ་སྦགས་སྒྲུབ་བཅས། །ཚོགས་ཀྱི་བདག་པོ་ཕྱག་བཅུ་གཉིས། །ཕྱག་དྲུག་ཕྱག་བཞི་ཕྱག་གཉིས་སོགས། །གཞན་ལ་མེད་པའི་ཁྱད་ཆོས་ཆེ།
།ཐུན་མོང་སྒྲུབ་པས་འབད་མེད་དུ། །མཆོག་གི་དངོས་གྲུབ་གྲགས་ཆེན་ཡང༌། །སྟེར་བྱེད་དམར་པོ་སྐོར་གསུམ་དང༌། །དཔལ་མོ་གསེར་གྱི་སྙིང་ཐག་ཅན། །ལྷ་མོ་ཏི་ནུ་ནོར་རྒྱུན་མ། །གང་དེ་གཉན་གྱི་ལོ་ཙཱ་བའི།
།ཁྱད་ཆོས་དབང་གི་ལྷ་གསུམ་དང༌། །ག་ཡ་དྷ་རའི་ཛམྦྷ་ལ། །དམར་པོ་དང་ནི་ནོར་རྒྱུན་མ། །གཞན་མི་ཐུབ་དང་གནོད་སྦྱིན་གྱི། །སྡེ་དཔོན་རྣམ་

ཐོས་སྲས་ཀྱིས་བསྐོར། །དེ་ནས་མདོ་དང་མདོའི་རྗེས་འབྲེལ། །ཕལ་ཆེན་འདུས་པ་རིན་ཆེན་ཏོག །གྲ་ལྔ་གསེར་འོད་ལ་སོགས་དང༌། །སྡུད་པ་ཤེས་ཕྱིར་ཉེར་ལྔ་པ། །ཀླུ་སྒྲུབ་ཀྱིས་མཛད་སེམས་འགྲེལ་དང༌། །རྒྱལ་པོར་སྤྲིངས་པ་རིན་ཆེན་ཕྲེང༌།
།རྟེན་འབྲེལ་གཞུང་དང་བཤེས་སྤྲིང་དང༌། །བསྟོད་ཚོགས་མདོ་རྣམས་ཀུན་ལས་བཏུས། །དབུ་མ་འཇུག་པ་ཕུང་པོ་ལྔའི། །རབ་བྱེད་སྨྲ་པཎྜི་ཏ་སྨྲྀ་ཏིས་མཛད་པའི་སྒོ་མཚོན་ཆ་དང༌།
།སློབ་དཔོན་དཔའ་བོས་མཛད་པའི་སྐྱེས་རབས་ཕྲེང་བ་སོ་བཞི་པ། །སྤྱོད་འཇུག་བསླབ་པ་ཀུན་ལས་བཏུས། །ཙནྡྲ་གོ་མིའི་སློབ་སྤྲིང་དང༌། །སློབ་དཔོན་གསང་བས་བྱིན་གྱིས་མཛད་པ་གཞོན་ནུ་མ་བདུན་གྱི་རྟོགས་པ་བརྗོད།
།བྱང་ཆུབ་སེམས་དཔའི་ལམ་གྱི་རིམ། །བསྟོད་པའི་རྣམ་གྲངས་དུ་མར་བཅས། །སློབ་དཔོན་རྟ་དབྱངས་ཀྱི་མཛད་པའི་གསོ་དཔྱད་ཡན་ལག་བརྒྱད་པ་དང༌། །དེ་ཡི་རྒྱས་འགྲེལ་ཁ་ཆེ་ཟླ་བ་ལ་དགའ་བས་མཛད་པ་ཟླ་བའི་ཟེར།
།སྨན་གྱི་མདོ་ལྔ་དཔྱད་གཞུང་སོགས། །གསོ་བ་རིག་པའི་གནད་མ་ལུས། །བསྟན་པ་རིན་ཆེན་དེ་སྐྱོང་བྱེད། །མཁའ་འགྲོ་མ་རྡོ་རྗེ་གུར་གྱི་སྲུང་མ་ཆེ། །ག་ཡ་དྷ་ར་ལས་བརྒྱུད་པའི།
།ལྷ་ལྔ་དཔའ་བོ་གཅིག་པ་དང༌། །བ་རི་ལོ་ཙཱའི་མགོན་རྐྱང་དང༌། །ཞུ་ཆེན་གྱི་ནི་ལོ་ཙཱ་བ། །རིན་ཆེན་བཟང་པོ་ནས་བརྒྱུད་པའི། །རྐྱང་སྒྲུབ་ལྕམ་དྲལ་སྦགས་ཏེ་སྒྲུབ། །དེ་ཡི་དབང་དང་རྗེས་གནང་དང༌།
།ཆོ་གའི་རིམ་པ་དུ་མ་ཕྲག །ཕྱི་དང་ནང་དང་གསང་བ་ཡི། །མན་ངག་ཟབ་མོའི་གནད་མཐའ་དག །ཏ་ཐཱ་ག་ཏ་རཀྵི་ཏ། །འབུམ་ཕྲག་གསུམ་པ་རི་སུལ་གྱི། །རྣལ་འབྱོར་མ་ལས་ཉེར་བརྒྱུད་པའི།
།གཉན་མགོན་གདོང་བཞིའི་ཆོས་སྐོར་དང༌། །ནག་པོ་ཆེན་པོ་བྱ་རོག་གདོང༌། །དཀར་མོ་ཉི་ཟླའི་ཕྲེང་བ་ཅན། །བདུད་རྒྱལ་དུད་ཁྲོད་བདག་པོ་སོགས། །ཆོས་སྲུང་ཆེན་པོའི་སྐོར་རྣམས་གསན། །དེ་ལྟར་རང་ལོའི་མནྡཱ་ར་བ་གཞོན་ནུ་ཡལ་འདབ་བཅོ་ལྔའི་དུས་ཉིད་ན།
།འཁོན་རིགས་མཁས་དང་གྲུབ་པའི་དབང་ཕྱུག་རྣམས་ཀྱིས་ལེགས་པར་བཤད་

པའི་མེ་ཏོག་དཀར། །ཏིང་འཛིན་སྔགས་དང་ཕྱག་རྒྱས་སྨིན་པའི་མཆོག་གི་འབྲས་བུ་སྟུག་པོས་ཡོངས་དུད་པ། །ཕན་དང་བདེ་བའི་གྲིབ་མའི་དུམ་བུ་རེ་ཡང་སྲིད་པ་གསུམ་གྱི་ངལ་གསོར་གྱུར། །བཅུ་དགུའི་ལོ་ལོན་ཚེ་ན་དགེ་བའི་བཤེས།
།མང་དུ་ཐོས་པ་འཛིན་རྗེ་ཞུ་སྟོན་ཞེས། །གྲགས་པ་དེ་ལས་དོན་དུ་གཉེར་བྱའི་ཆོས། །རྣ་བའི་རྒྱན་དམ་པར་ནི་འདི་སྐད་མཛའ། །ཐེག་པ་ཆེན་པོ་རྒྱུད་བླ་མ། །མངོན་པར་རྟོགས་དང་མདོ་སྡེའི་རྒྱན།
།དབུས་མཐའ་རྣམ་པར་འབྱེད་དང་ཆོས། །ཆོས་ཉིད་རྣམ་འབྱེད་འགྲེལ་པར་བཅས། །སློབ་དཔོན་ཀླུ་སྒྲུབ་ཀྱིས་མཛད་པའི་དབུ་མ་རྩ་བའིཤེས་རབ་དང༌། །ཡང་དེས་མཛད་པའི་རིགས་པ་དྲུག་ཅུ་པ་དང་ཡང་དེ་ཉིད་ཀྱིས་མཛད་པའི་སྟོང་པ་ཉིད།
།ཚིགས་སུ་བཅད་པ་བདུན་ཅུ་པ་དང་། །ཡང་དེས་མཛད་པའི་ཞིབ་མོ་རྣམ་པར་འཐག་པ་དང༌། །སློབ་དཔོན་ཕྱོགས་གླང་གིས་མཛད་པའི་ཚད་མའི་བསྟན་བཅོས་ཀུན་ལས་བཏུས།
།བསླབ་བཏུས་འགྲེལ་པར་བཅས་པ་དང༌། །བདེན་པ་གཉིས་དང་དབུ་མ་རྒྱན། །དེ་ལས་འཕྲོས་པ་དུ་མ་ཐོབ། །དེ་ནས་བཅུ་ཕྲག་གཉིས་ཀྱི་ལོར། །འཆད་རྩོད་རྩོམ་པས་ཐུབ་པའི་བསྟན། །གཟུགས་ཅན་བཞིན་དུ་གསོ་བ་ཡི།
།གཞོན་ནུ་མི་ཡི་སེང་གེ་ལས། །དཔལ་ལྡན་ཆོས་ཀྱི་གྲགས་པའི་གཞུང༌། །གསུང་རབ་ཀུན་ལ་བལྟ་བའི་མིག །དངོས་སྟོབས་རིགས་པས་ཕྱིར་རྒོལ་གྱི། །ལྟ་ངན་འཇོམས་པའི་ཚིག་དོན་དང༌། །རྟག་ཆད་མཚན་མ་སྤྲོས་པའི་མིང༌།
།མཐའ་གཉིས་བྲལ་བ་ཀླུ་སྒྲུབ་ཀྱི། །ལུགས་བཟང་རིན་ཆེན་ཤིང་རྟ་ཆེ། །རང་སྟོང་སྟོན་པ་རིགས་པའི་ཚོགས། །འཇིགས་བྲལ་ཟླ་བ་གྲགས་པ་ཡིས། །བཤད་པའི་འགྲེལ་ཆེན་ཚིག་གསལ་དང༌། །རྟོག་གེའི་འཁྲུལ་འཇོམས་ཐོ་བ་སོགས།
།ངོ་མཚར་ཡིད་ལ་རི་མོར་བྲིས། །མུ་ཏིག་འདོད་ཆགས་གངས་ཀྱི་རིའི། །ཕྲེང་ལྡན་ནོར་འཛིན་ཡངས་ ཉང་སྨད་པར་གཙང་གི་ལོ་སྟོན་རྡོ་རྗེ་དབང་ཕྱུག་གིས་བརྩིགས་པ་རྒྱན།
།གོང་དང་བླ་ན་མེད་པ་ཡི། །བཀྲ་ཤིས་གཙུག་ལག་ཁང་ཆེན་པོར། །བསྐལ་བཟང་འདི་ལ་

གྲགས་པའི་རྒྱལ་བ་སྟོང་སྟེ་བདུན་པ་རབ་གསལ་དབང༌། །དུས་གསུམ་གནས་གསུམ་ཀུན་ཏུ་མཛད་པ་རྒྱུན་མི་འཆད་པའི་ཕྲེང་དངར་བ། །དེང་འདིར་ཤཱཀ་ཐུབ་བསྟན་ལས་སྐྱེས་པའི་སྐྱེས་བུ་གནས་ལྔ་རིག་པའི་སྲོག །འཇིག་དང་མི་འཇིག་མངོན་སུམ་བརྟེན་པ་པཎ་ཆེན་ཤཱཀྱ་ཤྲཱི་སྟེ།
།རྣམ་འདྲེན་སྟོན་པ་ཉིད་དང་དེའི་བསྟན་པ། །གཉིས་ཀའི་བདག་ཉིད་ཉན་ཐོས་སྡེ་པ་བཅོ་བརྒྱད་གྲངས་ཀྱི་ཟོལ། །དེ་ལས་སྙིང་པོའི་ཆར་ཡང་ཡོད་སྨྲའི་སྡེ།
།བརྟན་མཁས་གཉིས་ལྡན་མཁན་པོ་ཆོས་ཀྱི་རྗེ། །སྲིད་ལས་ངེས་པར་འབྱུང་བའི་ཚུལ་ཁྲིམས་ཀྱི། །རང་གཟུགས་ཕལ་གྱིས་མཐོང་མིན་ལྷུན་པོའི་སྤོ། །བཅུ་གཅིག་ཡོན་ཏན་ཕུང་པོས་གཟེངས་མཐོ་བའི།
།ལས་ཀྱི་སློབ་དཔོན་དམ་པ་བྱང་ཆུབ་འོད། །མཁན་པོའི་ངག་གི་འཁོར་སྒྱུར་སྣོད་དེ་ལ། །དྲི་ཚིག་དང་པོར་སྨྲ་བའི་བྱ་མ་རྟ། །ཕན་ཚུན་མཚམས་སྦྱོར་འཆད་ལ་མཁས་པའི་ཕུལ། །གསང་སྟེ་སྟོན་པའི་སློབ་དཔོན་ཞུ་སྟོན་ཆེ།
།གཞན་ཡང་གྲངས་ཀྱི་ངེས་མཐའ་རྫོགས་བྱེད་པའི། །བཅུ་གསུམ་གྲངས་དང་གྲངས་མེད་ཡོན་ཏན་གྱིས། །བརྗིད་པའི་སྡོམ་བརྩོན་ཚོགས་ཀྱི་དཀྱིལ་འཁོར་གྱིས་རྒྱ་ཤིན་ཏུ་ཆེ་བ། །གནམ་ས་ཕྲ་རབ་དག་ཏུ་འགོད་པའི་དབུས།
།དགེ་བའི་ལང་ཚོ་དར་བབ་ཉེར་ལྔའི་ལོར། །ཉོན་མོངས་པ་བཞིན་སྐྲ་བཅད་ཐུབ་བསྟན་ལ། །རབ་བྱུང་རྟགས་ཅན་ཐུན་མཚམས་སྤྲིན་ཆགས་ཀྱི། །ལྷ་ཡི་རི་བོ་ལྟར་མཛེས་བསྙེན་པར་རྫོགས།
།ཉེས་མེད་ཕུན་སུམ་ཚོགས་པའི་དགེ་སློང་གི །ཚུལ་ཁྲིམས་ཧ་རི་ཙནྡན་དར་བའི་དྲིས། །བྱང་ཆུབ་འདོད་པའི་རི་མོ་འབྲས་ལྡན་བྱེད། །སྡིག་པའི་སྲོག་འཕྲོག་ལེགས་བྱས་ཉེར་འཚོ་བསྟེན། །ཀུན་དགའ་སྐྱེད་བྱེད་རྒྱུ་ཡི་མཆོག་གང་གི
།མིང་མཐའི་ཡི་གེ་མཁན་པོ་ཆོས་ཀྱི་རྗེའི། །མཚན་བཟང་རྗེས་སུ་མཐུན་པ་ཤྲཱི་ཡི། །མངོན་པར་དགེ་བའི་མཚན་མས་ཤིས་པར་གྱུར། །དེ་ནས་དེ་ཡི་ཞབས་སེན་མེ་ལོང་ནང༌།
།རང་རང་གཟུགས་བརྙན་ཟོལ་གྱིས་སྲིད་པ་གསུམ། །དོགས་པ་མེད་པར་སོང་ཚེ་

ཡིད་སྲུབ་ཀྱི། །དཔུང་པས་བསྲུང་བའི་ཡུལ་གྱིས་ཤིན་ཏུ་ཕུལ་བྱུང་གི་རྒྱན་དབུལ། །སངས་རྒྱས་ཀུན་གྱི་བསྟན་པ་ཡི། །གནས་ཚད་ས་སྐྱ་པཎྜི་ཏ་གང་གིས་ཁུར་ཁྱེར་བ། །ལྗིད་མ་ཚོར་དེ་ད་དུང་ཡང༌། །ཆོས་ཚུལ་རྒྱ་མཚོའི་ཕ་རོལ་འགྲོ།
།བརྡ་སྤྲོད་སྙིང་པོ་བསྡུ་བ་དང༌། །སློབ་དཔོན་ཕྱོགས་གླང་གིས་མཛད་པའི་ཚད་མ་ཀུན་ལས་བཏུས་པའི་མདོ། །དེ་དོན་འགྲེལ་བྱེད་སྡེ་བདུན་གཞུང༌། །སློབ་དཔོན་ཤེས་རབ་འབྱུང་གནས་སྤས་པས་མཛད་པའི་རྒྱན་འགྲེལ་སྟོང་ཕྲག་བཅོ་བརྒྱད་པ།
།ལྷ་ཡི་དབང་པོའི་བློ་གྲོས་དང༌། །ཆོས་མཆོག་པདྨའི་ངང་ཚུལ་གྱི། །རྣམ་པར་དཔྱོད་པས་ཕྱེ་བ་དང༌། །སྐད་ཅིག་ཆེ་ཆུང་གཞན་སེལ་དང༌།
།མངོན་སུམ་བརྟག་པ་དེ་ལས་གཞན། །ཕྱི་དང་ནང་དང་ཐུན་མོང་གི །གྲུབ་པའི་མཐའ་ལ་གྲགས་པ་ཡི། །རྟོག་གེའི་གསང་ཚིག་དུ་མ་དང༌། །འདུལ་བའི་རྩ་བ་སོ་སོར་ཐར། །འོད་ལྡན་དེ་བཞིན་ལོ་དྲི་བ། །ཚིགས་སུ་བཅད་པ་ལྔ་བཅུ་དང༌།
།དེ་ལས་མཆེད་པ་རྣམ་མང་པོ། །སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི། འདུས་མ་བྱས་རྟག་པའི་གཞི། ལྡན་པ་མ་ཡིན་པ་འདུ་བྱེད་ཀྱི་གཞི་སྟེ་ཤེས་བྱ་གཞི་ལྔ་སྟོན་བྱེད་མངོན་པ་མཛོད།
།རང་འགྲེལ་བཅས་དང་དེའི་འགྲེལ་བཤད། །བློ་བརྟན་གྲགས་པའི་བཤེས་གཉེན་སོགས། །ཚད་ལྡན་མཁས་པས་མཛད་པའི་སྲོལ། །ཤེར་ཕྱིན་མངོན་པར་རྟོགས་པའི་རྒྱན། །དེ་ཡི་དགོངས་སློབ་དཔོན་སེང་གེ་བཟང་པོས་མཛད་པའི་འགྲེལ་དོན་གསལ་བ།
།ཉི་ཤུ་པ་དང་སུམ་ཅུ་པའི། །རབ་ཏུ་བྱེད་པ་འགྲེལ་པར་བཅས། །བརྒྱད་སྟོང་དོན་བསྡུས་དང་འགྲེལ་པ། །རྣམ་བཤད་རིགས་པ་ཕུང་པོ་ལྔའི།
།རབ་བྱེད་རང་བཞིན་གྲུབ་པ་དང༌། །ཤེར་ཕྱིན་བདུན་བརྒྱ་འགྲེལ་པར་བཅས། །ཕྱི་དང་ནང་དང་དེ་བཞིན་གཞན། །གཅིག་སྦྱོར་དུས་ཀྱི་འཁོར་ལོའི་རྒྱུད། །རིགས་ལྡན་པདྨ་དཀར་པོས་མཛད་པའི་རྒྱས་འགྲེལ་དྲི་མ་མེད་པའི་འོད།
།དུས་ཀྱི་འཁོར་ལོ་རྩ་བའི་རྒྱུད་ཀྱི་དབང་གི་བྱ་བ་མདོར་བསྟན་པ། །སྒྲུབ་ཐབས་དཀྱིལ་འཁོར་ལས་རིམ་དང༌། །ཡང་པད་དཀར་གྱིས་མཛད་པའི་དོན་དམ་བསྙེན་པ་རྡོ་རྗེ་ཡི། །རྣལ་འབྱོར་

ཡན་ལག་དྲུག་པའི་ཁྲིད། །ཁྱད་པར་སྲོག་རྩོལ་ཟབ་མོའི་གནད། །གསང་བ་འདུས་པ་ཀླུ་སྒྲུབ་ལུགས། །རིམ་ལྔ་འགྲེལ་ཆེན་སྒྲོན་གསལ་དང༌། །དཀྱིལ་འཁོར་ཆོ་ག་ཉི་ཤུ་པ། །དེ་ཡི་རྗེས་འབྲེལ་ཆོས་ཇི་སྙེད།
།ཞལ་ལུང་སྒྲུབ་ཐབས་ཀུན་ཏུ་བཟང༌། །མཚན་བརྗོད་དུས་ཀྱི་འཁོར་ལོ་ཆེར། །བཀྲལ་བའི་ལུགས་དང་དབུ་མ་ལ། །དགའ་བས་མཛད་པའི་འགྲེལ་བཤད་ལུགས། །བརྟག་གཉིས་རྡོ་རྗེ་སྙིང་འགྲེལ་དང༌། །བདེ་མཆོག་རྩ་རྒྱུད་གསང་བ་པའི།
།བདག་པོའི་འགྲེལ་པ་གསལ་བ་དང༌། །ལཱུ་ཡི་པ་དང་དྲིལ་བུའི་སྐོར། །རྣམ་སྣང་མངོན་པར་བྱང་ཆུབ་རྒྱུད། །གུར་གྱི་མགོན་པོ་སྒྲུབ་པའི་ཐབས། །སྤུ་གྲི་སྐོར་གསུམ་ལ་སོགས་པ། །ཆོས་ཀྱི་རྒྱལ་སྲིད་རང་གིར་མཛད།
།པཎ་ཆེན་དེ་ཡི་འཁོར་གྱི་པཎ་ཕྲུག་དགུའི། །ཡ་གྱལ་བརྡ་སྤྲོད་རིག་པའི་སྒྲ་བོ་ཆེས། །ལོག་སྨྲ་ཚར་གཅོད་བལ་ཡུལ་པཎྜི་ཏ། །སངྒྷ་ཤྲཱིར་བཏུད་དེ་བསྟན་པའི་ཆོས།
།སློབ་དཔོན་ཆོས་ཀྱི་གྲགས་པས་མཛད་པའི་ཚད་མ་རྣམ་འགྲེལ་དང་རྩོད་རིགས། །ཞི་ བ་འཚོ་ཡི་འགྲེལ་པར་བཅས། །ཆོས་མཆོག་གིས་མཛད་འགྲེལ་བཤད་སོགས། །རྟོག་གེའི་གཙུག་ལག་གྲངས་མང་པོ། །སྒྲ་རིག་ཕྱི་མོ་ཀརྟི་ཀའི་སྟེ་གཞོན་ནུ་གདོང་དྲུག་པ།
ཀ་ལཱ་པའི་གཞུང་དང་སློབ་དཔོན་ཙནྡྲ་གོ་མིས་མཛད་པའི་ཙནྡྲ་པ་ཡི་མདོ། །རང་བཞིན་རྐྱེན་དང་རྣམ་འགྱུར་གྱི། །བྱིངས་དང་མིང་སོགས་སྒྲུབ་པའི་མདོ། །དབྱུག་པ་ཅན་གྱི་མེ་ལོང་དང༌།
།སྣང་བའི་ཉི་སོགས་ཆེན་པོ་གསུམ། །གཞོན་ནུ་འབྱུང་སོགས་ཆུང་ངུ་གསུམ། །དབྱངས་ཅན་གྱི་ནི་མགུལ་རྒྱན་དང༌། །ཡེ་ཤེས་མེ་ལོང་ལ་བསྔགས་པའི། །བྲྀཏྟ་མཱ་ལའི་སྡེབ་སྦྱོར་ཕྲེང༌།
།པཎྜི་ཏ་འཆི་མེད་སེང་གེས་མཛད་པའི་མངོན་བརྗོད་ཀྱི་བསྟན་བཅོས་འཆི་བ་མེད་པའི་མཛོད། །དེ་ཡི་རྒྱས་འགྲེལ་འདོད་པ་འཇོ་པཎྜི་ཏ་རབ་འབྱོར་ཟླ་བས་མཛད་པ་དང༌། ཕ་རོལ་ཕྱིན་པའི་རྒྱན་གཞུང་དང༌།
།རྣལ་འབྱོར་སྤྱོད་པ་བཞི་བརྒྱ་པ། །དུས་འཁོར་དབང་གི་བྱ་བ་སོགས། །བློ་ཆེན་དཔུང་པའི་ཁྲི་ལ་བླངས། །རྒྱ་གར་ནུབ་ཕྱོགས་ས་ཡི་ཐིག་ལེའི་

རྒྱན། །རྟག་ཆད་ཀྱི་མཐའ་གཉིས་ལས་གྲོལ་བ་མི་འགྱུར་བ་གཡུང་དྲུང་གསེར་གྱི་རྫིང༌། །རིང་ལུགས་དེ་ལ་ཡོངས་སུ་འདྲིས་པ་ངང་པའི་བུ། །ལེགས་བཤད་སྙན་པའི་སྒྲ་འབྱིན་སུ་ག་ཏ་ཤྲཱིར། །ཆོས་ཀྱི་གྲགས་པའི་གཞུང་ལུགས་ཀྱི།
།རང་འགྲེལ་སྟོང་ཕྲག་ཕྱེད་བཞི་པ། །རྟོག་གེའི་སྐད་ཅེས་བྱ་བ་དང༌། །གཟེགས་ཟན་གྱིས་སྦྱར་ཚད་མའི་གཞུང༌། །པཎྜི་ཏ་སརྦ་ཝརྨས་མཛད་པའི་ལུང་དུ་སྟོན་པ་ཀ་ལཱ་པ། །དེ་འགྲེལ་སྟོང་ཕྲག་དྲུག་པ་དང༌།
།སུ་པའི་མཐའ་དང་ཏི་ངའི་མཐའ། །རབ་ཏུ་བྱེད་པ་དང་བཅས་པ། །དམར་སེར་གྱིས་བཤད་སྡེབ་སྦྱོར་གཞུང༌། །དེ་འགྲེལ་རྒྱལ་བའི་ལྷས་མཛད་དང༌། །རིན་ཆེན་འབྱུང་གནས་ཞི་བ་ཡིས། །མཛད་པའི་སྡེབ་སྦྱོར་རིན་ཆེན་འབྱུང༌།
།སྙན་ཚིག་རིག་བྱེད་ཆེན་པོ་གསུམ། །དེ་བཞིན་དབྱངས་ཅན་མགུལ་རྒྱན་དང༌། །དཔལ་འཛིན་སྡེས་མཛད་པའི་མངོན་བརྗོད་ཀྱི་བསྟན་བཅོས་སྣ་ཚོགས་གསལ་བ་འཆི་མེད་མཛོད།
།ཟློས་གར་གཟུགས་ཀྱི་སྙེ་ མ་དང༌། །རྡོ་རྗེ་སྙིང་པོ་རྒྱན་གྱི་རྒྱུད། །གསང་བ་ནོར་བུའི་ཐིག་ལེ་དང༌། །རྡོ་རྗེ་ ས་འོག་གསང་བ་རྒྱན། །འདུས་པའི་མན་ངག་ལ་སོགས་ནོས། །བཟོད་དཀའ་གཤིན་རྗེའི་ཡང་གཤེད་དམར་བའི་སྐུ།
།མཚན་མ་མེད་པའི་དངོས་པོ་གྲུབ་པ་ཅན། །འཕགས་ཡུལ་ཤར་ཕྱོགས་ས་ཡི་པཎྜི་ཏ། །མཁས་པ་དཱ་ན་ཤཱི་ལར་གྲགས་པ་ལ། །སྒྲ་རིག་དཀའ་བའི་གནད་རྣམས་དང༌། །འགྲེལ་པ་བརྟག་པར་རྩ་འགྲེལ་བཅས།
།རྩོད་པའི་རིགས་པ་འགྲེལ་བཅས་དང༌། །ཚད་མའི་དཀའ་གནས་རབ་བྱེད་དང༌། །བྱིས་པ་འཇུག་པའི་རབ་དབྱེ་དང༌། །ལྷན་ཅིག་དམིགས་པ་ངེས་པ་དང༌། །གཞན་ཡང་ཛྙཱ་ན་ཤྲཱི་ཡིས། །མཛད་པའི་ཆོས་ཚུལ་ཕྲ་མོ་འགའ།
།ཤར་ཕྱོགས་ནག་པོའི་བཤད་སྲོལ་གྱི། །བཅོམ་ལྡན་འཇམ་དཔལ་གཤིན་རྗེ་གཤེད། །དམར་པོའི་དབང་དང་གྲོལ་བྱེད་ལམ། །འཁྲུལ་འཁོར་ཟབ་མོའི་གསང་ཚིག་བཅས། །རྟོགས་པ་ལས་བྱུང་རིགས་བྱེད་མ།
།ལྷ་ལྔའི་དབང་དང་གདམས་པའི་ཚོགས། །གཏུམ་པོ་དཀར་

པོའི་མན་ངག་སོགས། །ཟབ་དོན་ཆོས་ཀྱི་བདུད་རྩི་བཞེས། །བོད་ཡུལ་མཁས་པའི་དབང་ཕྱུག་ཆེན་པོ་པ། །གཞོན་ནུ་སྨྲ་བའི་སེང་གེའི་སྒྲ་དབྱངས་བསྒྲགས་ཙམ་གྱིས། །ལོག་པར་ལྟ་བའི་རི་དྭགས་དྲུང་འབྱིན་པ།
།ཀློག་པའི་སློབ་དཔོན་ཆེན་པོར་ངེས་གཟུང་སྟེ། །བོད་ཀྱི་རྒན་པོའི་ངག་སྒྲོས་ལས་བྱུང་བའི། །ཡོད་མེད་མཐའ་དང་བྲལ་བ་དབུ་མའི་ལམ། །རྟོག་གེའི་ལུས་བརྒྱད་སྟོན་པ་ཚད་མའི་གཞུང༌། །ངེས་དོན་བྱམས་པའི་ཆོས་ལྔ་ལ་སོགས་གསན།
།རྒྱལ་སྲས་བྱང་ཆུབ་འོད་ལས་ཐོབ་པ་གང༌། །ཐེག་པ་ཆེན་པོའི་སེམས་བསྐྱེད་ཆོ་ག་དང༌། །བརྒྱད་སྟོང་རྩ་འགྲེལ་མངོན་པར་རྟོགས་པའི་རྒྱན། །འགྲེལ་པར་བཅས་དང་ཉི་ཁྲི་སྣང་བ་ཆེ།
།གཞན་ཡང་མངོན་པ་ཀུན་ལས་བཏུས། །འགྲེལ་བཅས་བྱང་ཆུབ་ལམ་གྱི་སྒྲོན། །བདེན་གཉིས་ཆོས་ཆུང་བརྒྱ་རྩར་གྲགས། །བློ་སྦྱོང་གཞུང་དང་གདམས་པའི་ལུགས། །སྐབས་བརྒྱད་ཅིག་ཅར་སྒོམ་པ་དང༌། །རིམ་ལྔ་སྟན་ཐོག་གཅིག་མ་དང༌།
།ཞི་བྱེད་སྤྱོད་ཡུལ་རིམ་པ་དང༌། །གསང་སྔགས་སྔ་འགྱུར་རྫོགས་ཆེན་དང༌། །སྒོ་སྐྱོང་ཆེན་པོ་ནཱ་རོ་པའི། །ཟབ་ལམ་སྙིང་པོའི་ཆོས་དྲུག་སོགས། །མདོར་ན་རྒྱལ་བས་གང་གསུངས་པའི།
།མདོ་སྔགས་བསྟན་པའི་བདག་པོར་གྱུར། །མཁའ་ལ་མཁའ་གོས་དབྱར་གྱི་མ་མས་བྱིན་པའི་སྤྲིན་སྔོན་རོལ་པའི་ཐིག་ལེ་དེ་ཉིད་གཙུག་ཕུད་རྨ་བྱ་ཅན་ཉིད་ཀྱི། །མིག་གི་བགོས་སྐལ་ཙམ་དུ་ཟད་ཀྱི་ནམ་མཁའི་རང་བཞིན་མཐའ་དག་གོས་པའི་ཕ་རོལ་གྱི་མཐའ་མཐོང་བ་ག་ལ་ཞིག་སྟེ་མི་མཐོང་ངོ་།
།དེ་བཞིན་གང་གིས་མང་དུ་ཐོས་པའི་ཡོན་ཏན་ཕུང་པོས་མཐོ་བའི་གྲངས་མཐའ་འདི་ཡང་རང་ཉིད་ཀྱི། །བློ་ཡི་འཇུག་པའི་བགོས་སྐལ་ཙམ་དུ་ངེས་ཀྱི་མ་ལུས་བརྗོད་པའི་སྤོབས་པས་མིན་ནོ་སྟེ་བརྗོད་ཀྱི་མི་ལང་བ་ཡིན་འགྲོ་བ་ཀྱེ།
།འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
།རྒྱ་བོད་ཀྱི་

ཡོངས་འཛིན་མཁས་ཤིང་གྲུབ་པ་རྣམས་ལ་དྲང་བ་དང་ངེས་པའི་ཆོས་ཇི་ལྟར་གསན་ཚུལ་གྱི་སརྒ་སྟེ་བཞི་པའོ།། །།དུས་གསུམ་རྣམ་པར་མཁྱེན་པའི་དབང་པོ་དོ་ཟླ་མེད་པས་ཆོས་ཐམས་ཅད། །ཟ་བར་ཤེས་བྱ་མ་ལུས་འདར་བའི་སྒྲ་དོན་རྒྱུད་ནི་གཅིག་ཏུ་གྱུར་པ་ལས།
།མཁས་རྣམས་དགའ་བའི་རྒྱན་དུ་གནས་ལྔ་རིག་པའི་དཔལ་རབ་འབར་བའི་ཟེར། །ཕུལ་བྱུང་ཡང་དག་ཚོགས་འདི་འཇིག་རྟེན་གསུམ་ལ་རེག་པའི་མུན་སེལ་བྱེད། །རྟག་ཏུ་དགེ་བའི་དུས་སྦྱོར་ཁྱིམ་བཅུ་གཉིས་གྱི།
།རྒྱལ་པོ་སྨྲ་བའི་ཉི་མ་ཆེན་པོ་དེ། །ཤར་བ་ཁོ་ནས་སྲིད་པ་འདི། །གསལ་བའི་སྣང་བ་དང་བཅས་ལེགས་པའི་ལམ་དུ་འགྲོ་བར་བྱེད་ལ། །ལས་ཉོན་ཤེས་བྱའི་སྒྲིབ་པ་གསུམ་གྱི་དགྲ་མ་ལུས།
།བཅོམ་པའི་མཚན་ཉིད་འདུས་མ་བྱས། །འབྲས་བུ་ཐམས་ཅད་མཁྱེན་བསྐྱེད་པ་པའི་མར་གྱུར་པ། །བཟོ་ལ་སོགས་པ་ལྔ་རིག་མཁས་པའི་སྐྱེ་བར་ལྡན། །བརྒྱ་བྱིན་གྱི་བཟོ་བོ་དེ་ཡང་བི་ཤྭ་ཀརྨ་དེ།
ངལ་གསོ་སྦྱིན་པའི་ཕ་རོལ་ཏུ། །ལེགས་པར་འགྲོ་བའི་ས་སྐྱ་པཎྜི་ཏ་དེས་སྒོ་གསུམ་པོ། །འདོད་དགུར་བསྒྱུར་བའི་བཟོའི་རིག་བྱེད་ནི། །སྐུ་རྟེན་རྒྱལ་བའི་གཙུག་ཏོར་ནས། མཛོད་སྤུའི་བར་ལ་ཕྱེད་དང་བཅས་པའི་ཉི་མའི་སོར་ཏེ་ཕྱེད་བཅས་སོར་མོ་བཅུ་གཉིས་ཀྱི་ཚད་དོ།
།དེ་ནས་མགྲིན་པ་དང་སྙིང་ག་དང་། །ལྟེ་བ་དང་གསང་བའི་ཆུ་སྐྱེས་རྣམས་ཀྱང་དེ་བཞིན་ནོ་ཞེས་པ་རེ་རེ་བཞིན་ཕྱེད་དང་བཅས་པའི་སོར་བཅུ་གཉིས་ཀྱི་ཚད་དོ།
།ཞབས་མཐིལ་སྲིད་དུ་མ་ནུ་ཞེས་པ་སོར་བཅུ་བཞི་དང༌། །དཔངས་སུ་རིག་སྟེ་སོར་བཞི་དང་བྱེད་རྗེ་ངར་དང་བརླ་ནི། །དེ་ཉིད་དེ་ཉིད་ཞེས་པ་སོར་མོ་ཉི་ཤུ་རྩ་ལྔ་རྩ་ལྔའི་ཚད་དོ་པུས་མོ་དང་དཔྱི་ནི།
།བཅུ་དྲུག་ཕྱེད་ཕྱེད་ཅེས་པ་སོར་མོ་བཞི་བཞིའི་བདག་ཉིད་དེ། །གཙུག་ཏོར་ནས་ནི་གསང་བའི་གནས་ཀྱི་བར་ལ་ཕྱེད་དང་བཅས་པའི་སོར་མོ་དྲུག་ཅུ་རྩ་གཉིས་ཀྱི་ཚད་དོ།
།དེ་བཞིན་དཔྱི་ནས་ཞབས་མཐིལ་བར། །ཕྱེད་དང་བཅས་པའི་སོར་མོ་དྲུག་ཅུ་རྩ་གཉིས་ཀྱི་ཚད་དང་དྲིལ་བས་ཉེར་ལྔས། །ལྷག་པའི་བརྒྱ་ཕྲག་གཅིག་ནི་སངས་རྒྱས་སྐུ་སྲིད་ཞིང་གི་དཔང་ཚད་དུ་འགྱུར་ཞིང་དེ་བཞིན་དུ་ཆུ་ཞེང་མཉམ།
།བྲང་གི་ཕྱེད་གཡོན་དུུ་ ཕྱེད་དང་བཅས་པའི་ཉི་མ་སྟེ་ཕྱེད་བཅས་སོར་བཅུ་གཉིས་དང༌། །རང་དཔུང་སོར་ཉི་ཤུ་དང་ཉེ་བ་ཡི། །དཔུང་པ་ཞེས་པ་ལག་ངར་སོར་བཅུ་དྲུག་དང་ལག་པ་ལ་སོར།
།གུང་མོའི་

མཐར་ཐུག་གི་བར་ལ་སོར་བཅུ་གཉིས་སོ་དེ་བཞིན་དུ་གཡས་ལ་ཡང་ངོ་། །རིག་བྱེད་སྟེ་སོར་མོ་བཞིས་གཙུག་ཏོར་དང་ཕྱེད་དང་བཅས་པའི་བཞིས། །མགོ་བོའི་དབངས་ཞེས་པ་སྐྲ་མཚམས་ནས་གཙུག་ཏོར་གྱི་རྩ་བའི་བར་དང་རྒྱ་མཚོ་སྟེ་བཞི་ཡིས།
།དཔྲལ་བ་དང་ཤངས་དང་ཕྱེད་དང་བཅས་པའི་བཞིས་ཤངས་ཀྱི་འོག་ནས། །ཀོསྐོའི་མཐའ་འི་བར་དང་ཆུ་གཏེར་ཏེ་བཞིས་མགྲིན་པ་དང་། །གསང་བའི་ཆུ་སྐྱེས་ལྟེ་བའི་རྩར། །རྡོ་རྗེ་དག་ཀྱང་སོར་ཕྱེད་དང༌།
།བཅུ་གཉིས་པ་སྟེ་ཐུབ་པ་ཡི། །གསང་བའི་རྡོ་རྗེ་སྦུབས་སུ་ནུབ་པ་ལས་གཙུག་ཏོར་ཉིད་གྲུབ་བོ། །ཁྲོ་དང་ཤིན་ཏུ་ཁྲོ་བའི་ཚད་ནི་རིམ་པས། །ཞལ་བརྒྱད་དང་ཞལ་དྲུག་པའོ་མི་རྣམས་ཀྱི་ལུས།
།རྒྱར་ནི་ཁྲུ་བཞི་དང་སྟེང་འོག་ཏུ། །བཞིས་ལྷག་པའི་སོར་མོ་བརྒྱད་ཅུར་ལྡན་པས་སོ། །དེ་བཞིན་རྒྱལ་བའི་སོར་བདག་པོའི་ཕྱེད་ལ། །ཕྱི་རོལ་དུ་དཔག་ཚད་སྟོང་ཕྲག་གཉིས་དག་གོ་ཕྱིར།
།འཇིག་རྟེན་གྱི་ཁམས་གང་ཡིན་པ་ཇི་བཞིན་དུ་ནང་ལུས་དང་། །གཞན་ཏེ་རྒྱལ་བའི་བདག་པོ་གྲུབ་པོ། །མདོ་རྒྱུད་གཞན་ལས་ཀྱང་རགས་པར། །གོང་དང་མཚུངས་པའི་ལོངས་སྐུ་དང་སྤྲུལ་སྐུ་ཞི་བ་དང་ཁྲོ་བོ།
།རྒྱན་དང་ཆ་ལུགས་ཕྱག་མཚན་སོགས་ གཅིག་ཏུ་མ་ངེས་པའི་དབྱེ་བ་ངེས་པར་བ་མང་ངོ་། །ཐར་པའི་གཞལ་ཡས་ཁང་ཆེན་པོར། །འཇུག་པའི་བསོད་ནམས་ཀྱི་ཐེམ་སྐས་ཅན། །དཀོན་མཆོག་གསུམ་གྱི་རྟེན་པའི་ཕོ་བྲང་གང་དེ་ཉིད།
།རང་རང་གི་མཚན་ཉིད་ཀུན་དང་ལྡན་ཤེས་པ། །གསུང་རྟེན་ནི་དོན་གཅིག་དུ་མའི་སྐད། །ཆོས་ཕུང་ཕ་མཐའ་མེད་པ་ཡི། །སྒྲ་དབྱངས་ཀྱི་རྒྱ་མཚོར་འཇུག་པའི་མགྲིན། །ངེས་ཚིག་མཁས་པའི་ང་རོ་བསྒྱུར།
།བསྐལ་བཟང་འདི་ལ་སངས་རྒྱས་དང༌། །འཁོར་ལོས་སྒྱུར་རྒྱལ་འཇིག་རྟེན་འདིར། །འབྱོན་པའི་དོན་དུ་ཡི་གེའི་རྔ། །བརྡུང་ཚུལ་སྙན་པར་གྲགས་པ་ཅན། །ཚངས་པའི་ཡི་གེ་ལཉྩ་ན་ནས་བརྩམས་ཏེ།
།རྒྱ་ཆེར་རོལ་པ་ནས་བཤད་པ་བཞིན་ཡིག་རིགས་དྲུག་ཅུ་རྩ་བཞི་སོགས། །སྲོག་དང་བཅས་པ་བཞིན་དུ་ཆོས་ཐམས་ཅད། །བདག་མེད་སྟོང་པའི་སྒྲ་དོན་གཉེར། །འཇིག་རྟེན་ཀུན་རྫོབ་རིན་ཆེན་གྱི། །རང་བཞིན་ལྷུན་པོའི་

མཚན་ཉིད་ཡང༌། །ཕྱོགས་བྲལ་དབུས་སུ་གནས་པ་ལ། །ཤར་དུ་རལ་གྲི་དང༌། དྲག་པོའི་ཟུར་དུ་རོའི་དབང་པོ་དང༌། བྱང་དུ་བདུད་རྩིའི་འབྲས་བུ་དང༌། རླུང་དུ་རི་ལུ་དང༌། ནུབ་ཏུ་མིག་སྨན་དང༌། བདེན་བྲལ་དུ་རོ་ཙ་ན་དང༌།
ལྷོ་རུ་རྐང་མགྱོགས་དང༌། མེའི་ཟུར་དུ་མི་ཟད་པའི་གཏེར་ཏེ། ས་འོག་གྲུབ་པ་བརྒྱད་ཀྱིས་འབྱོར། །དེ་བཞིན་ཐབས་ཤེས་མཐའ་ལས་འདས། །མཆོག་གི་དངོས་པོའི་ཆེ་བ་ཀུན། །རྫོགས་པ་སྟོང་གཞི་དོན་དམ་པའི།
།ལྷུན་པོ་དེ་ཉིད་ཐུགས་ཀྱི་རྟེན། །གང་དུ་གྲགས་པ་མཐའ་ཡས་གཙོ། །བདེ་བར་གཤེགས་པའི་གནས་བརྟེན་པ། །རྒྱལ་བའི་མཆོད་རྟེན་མངོན་མཐོ་དང༌། །ངེས་པར་ལེགས་པའི་ཚད་མདོར་བསྟན།
།གསང་བའི་ཆུ་སྐྱེས་ཀྱི་རྩ་བ་ནས། །མཛོད་སྤུའི་མཐར་ཐུག་གི་བར་ལ་སོར་མོའི་གྲངས། །བརྒྱ་ཕྱེད་དེ་ལྔ་བཅུ་ཐམ་པ་ནི་མཆོད་རྟེན་གྱི་དཔངས་ཀྱི་ཚད་དུ་འགྱུར་ལ། །དེའི་ཕྱེད་སོར་མོ་ཉི་ཤུ་རྩ་ལྔ་གདན་གྱི་རྒྱ་ཚད་དུ་འགྱུར་ཏེ་གྲུ་བཞིར་མཉམ་མོ།
།གདན་དེ་ཡི་ཐད་ཀའི་སུམ་ཆ་སྟེ་ཕྱེད་བཅས་སོར་བཅུ་གཉིས་ནི་ཕྱོགས་ཀྱི་ཆ་ཞེས་པ་གློ་འབུར་གྱི་ཞེང་ཚད་དོ། །སོར་ཕྱེད་དང་གཉིས་ནི་གློ་འབུར་གྱི་ཕྱིར་འབུར་བ་སྟེ།
།གདན་གྱི་སྟེངས་ཀྱི་པདྨའི་རྩེ་མོ་ཕྱིར་འབུར་བ་ནི་སོར་ཕྱེད་དང་གཉིས་ཀྱི་ཚད་དང༌། །དེ་བཞིན་ཐུགས་ཀའི་ཁོར་ཡུག་ཡང་ཅེས་པ་ཐུགས་ཀར་གནས་པའི་རྐེད་བཅིངས་ཀྱི་རྣམ་པ་དེའི་ཕྱིར་འབུར་བ་ཡང་སོར་ཕྱེད་དང་གཉིས་ཀྱི་ཚད་དུ་འགྱུར་རོ།
།དེ་ དག་ཞེས་པ་གདན་གྱི་སྟེང་གི་པདྨ་དང་ཐུགས་ཀའི་ཁོར་ཡུག་གཉིས་སོ་རེ་རེའི་དཔངས་སོར་བཞི། །ཟླུམ་པའི་པདྨ་ནི་གཞི་སྟེ་གདན་དང་ཐད་ཀར་མཉམ་པའི་པདྨའོ་
དེའི་མཐའ་ཡི་ཆས་ཞེས་པ་སོར་ཕྱེད་དང་གཉིས་ཀྱིས། །དམན་པའི་སྟེ་ནང་དུ་བཅུམ་པ་ཁོག་པ་ཟླུམ་པོའི་དབྱིབས་ཅན་ནོ། །དེའི་སྟེང་དུ་བྲེའི་མགྲིན་པའི་ཐད་ཀའི་རྒྱར་སོར་བརྒྱད་དང༌།
།སུམ་སོར་གཅིག་གི་ཆའོ་མགྲིན་པ་དེ་ཡི་དཔངས་ནི་སོར་བཞིའོ། །བྲེའི་གདོང་གི་ཐད་ཀའི་རྒྱར་གདན་ཕྱེད་ཀྱི་ཆ་སྟེ་ཕྱེད་བཅས་སོར་བཅུ་གཉིས་སོ། །ཕྱེད་བཅས་སོར་བརྒྱད་ནི་བྲེ་གདོང་དེ་ཡི་དཔངས་ཀྱི་ཚད་དུ་འགྱུར་རོ།
།མགྲིན་པ་དང་གདོང་གཉིས་པོ་རང་རང་གི་སུམ་ཆ་ནི་རང་རང་གི་ཕྱོགས་ཀྱི་ཆ་ཞེས་པ་གློ་འབུར་གྱི་ཚད་དོ། །སོར་མོ་ཕྱེད་དང་གཉིས་ནི་མགྲིན་པའི་གློ་འབུར་གྱི་ཕྱིར་འབུར་བའི་ཚད་དང་སོར་མོ་གཅིག་ནི་གདོང་གི་གློ་འབུར་གྱི་ཕྱིར་འབུར་བའི་ཚད་དོ།
།སོར་མོ་ཕྱེད་བཅས་བཅུ་གཉིས་གདན་གྱི་དཔངས་ཚད་དོ། །གདན་དེའི་སྟེང་གི་པདྨའི་མཐའ་དེ་ནས་ལྟེ་བའི་པདྨའི་མཐར་ཐུག་དང༌།
།དེ་བཞིན་ལྟེ་བའི་པདྨ་ནས་ཐུགས་ཀའི་ཁོར་ཡུག་དང་དེ་ནས་

མགྲིན་པའི་མཐར་ཐུག་གི་བར་རྣམས་ནི། །རེ་རེའི་དཔངས་སུ་ཞལ་གྱི་ཚད་རེ་སྟེ་ཕྱེད་བཅས་སོར་བཅུ་གཉིས་སོ། །མཛོད་སྤུའི་མཐའ་ནས་གཙུག་ཏོར་གྱི་རྩེའི་མཐར་ཐུག་པར། །ཞལ་གང་སྟེ་ཕྱེད་བཅས་སོར་བཅུ་གཉིས་ཀྱི་ཚད་དེ་ལ་གདུགས་ཀྱི་ཕྲེང་བར་འགྱུར་རོ།
།ཆར་ཁེབས་ཏོག་ཇི་ལྟར་སོགས་མངོན་པར་བྱའོ་མཛེས་དེ་དག་ནི་རྒྱལ་བའི་བདག་པོའི་མཆོད་རྟེན་གྱི་རྣམ་པར་བཞག་པའོ། །ཆོས་ཀྱི་སྐུའི་སྣང་བརྙན་ནི་སྲིད་པ་ན།
།སྡིག་པའི་སྲོག་འཕྲོག་དགེ་བ་ཡི། །སྨོན་ལམ་ཡངས་པའི་སྙིང་པོ་ལས་སྐྱེས་པའི་ཕྱིར། །མཆོད་རྟེན་གྱི་རང་བཞིན་ཡང་དག་བསྔགས་པ་ཡིན་ནོ། །ས་པཎ་དེའི་ཕྱག་གི་འདུ་བྱེད་གར་རྩེ་ལས། །འོངས་པའི་བཀོད་པ་འཇིག་རྟེན་ན་ངོ་མཚར་བའི་དཔེར་ལེན་པའམ་བགྲང་བའི་ཕྱིར།
།འཇམ་དབྱངས་རང་མྱོང་རང་རྒྱུས་ནི། །གཏན་ཚིགས་སུ་དེའི་ཆེ་བའི་སྐུ་བརྙན་གཟི་བྱིན་གྱི་འོད་འབར་བ། །སྐུ་རྟེན་གཞན་ལ་མེད་པའི་ཁྱད་ཆོས་བཞིས།
།ཁྱད་པར་དུ་འཕགས་པ་ནི་ཡུལ་དབུས་ཀྱི་ལྷའི་སྐྱེ་མཆེད་ཁ་ཆེའི་རུས་ཚུགས་རྒྱ་ནག་གི་གོས་ཁྱུད་བལ་པོའི་རྒྱན་སྤྲོད་རྣམས་ཚང་བའི་མཚན་ཉིད་ཀུན་དང་ལྡན་པ། །ས་སྟེངས་འདི་ན་སྙན་པའི་སེང་གེ་ཡིས།
།བཏེགས་པའི་གདན་ས་པ་ཆེན་པོ་དཔལ་ལྡན་ས་སྐྱའི་རྟེན་གྱི་གཙོ་བོ། །དེ་དང་དེ་བཞིན་དུ་ཤངས་ཀྱི་སྲེག་ཞིང་ན། །འཇམ་དཔལ་གྱི་སྐུ་བརྙན་པིར་གྱིས་བཀྲ་བ་དེ་ཡི། །ཡེ་ཤེས་སྤྱན་གྱིས་འཁོར་མོ་རུ།
།གཟིགས་པའི་བདུད་རྩིས་ཀུན་ཡིད་གསོ་བར་བྱེད་པ་ཡོད་དོ། །གསང་གསུམ་རྟེན་གྱི་སྣང་བརྙན་ཙམ་ཞིག །མཁྱེན་པའི་ཤེས་བྱས་གཞལ་ལ་བྱ་དཀའ་ཅི། །ས་པཎ་འདི་ནི་བླ་ན་མེད་པ་ཡང་དག་པར་རྫོགས་པ་ཡི།
།བྱང་ཆུབ་ཆེན་པོ་སྟེ་སངས་རྒྱས་དང་ཁྱད་པར་ཅི་ཡོད་སྟེ་གཉིས་སུ་མེད་དོ། །གཞན་ཡང་བརྟག་པ་རྣམ་བརྒྱད་དང༌། །དཀར་ནག་རྩིས་ཀྱི་སྲོལ་ཆེན་པོ་གཉིས་ཀྱི། །རིག་པའི་ཁྱད་པར་འདིས་སྲིད་པའི།
མེས་པོ་ཚངས་པ་བཞིན་དུ་ཐམས་ཅད་ཤེས་པ་དང་། །གཞན་ཡང་རྟེན་ཅིང་འབྲེལ་པར་འབྱུང་བ་ཡི། །རྫས་དང་གསང་སྔགས་ཀྱི་རྒྱལ་པོའི་བཀའ་དེ་དག་མི་སླུ་བར། །བདེན་པའི་སྟོབས་སུ་དངོས་པོ་ཀུན།
།གསེར་དུ་འགྱུར་བའི་རིག་པ་དང༌། །དེ་ལྟ་བུ་ལ་སོགས་པ་རིག་པའི་ཚུལ་འདི་ཡི། །ཕྱོགས་སུ་མཐུན་པའི་

ཁྱད་པར་གང་མཆིས་པ། །མཐའ་ཡས་པའི་ལམ་ལ་རབ་ཏུ་གནས་པར། །མི་ཤེས་པ་ཡི་མུན་པ་སྤངས། །སྔོན་ལྷ་རྣམས་ཀྱིས་ཆུ་གཏེར་བསྲུབས་པ་ལས་བདུད་རྩི་ཆུ་ཤེལ་གྱི་བུམ་པ་གང་བྱུང་བའི་རི་རབ་ཀྱི་ཟོམ་དུ་ཡིད་ལས་གྲུབ་པའི་གཞལ་མེད་ཁང་དུ་ཚངས་པ་ལ་སོགས་པའི་གྲལ་རིམ་པར་བཤམས་ཏེ།
སྒྲ་གཅན་གཞོན་པས་དྲོངས་ཟེར་བ་ལ། སྒྲ་གཅན་གྱིས་བསམ་པ། བདུད་རྩི་རྙེད་པར་དཀའ་བ་འདི་རང་གིས་འཐུངས་ནས་བྲོས་པ་ལོགས་སྙམ་སྟེ་དེ་ལྟར་བྱས་པས།
ལྷ་རྣམས་ཀྱིས་དེའི་ཕྱི་བཞིན་དུ་དེད་ནས། ཟིན་དུ་ཉེ་བ་ན། སྒྲ་གཅན་གྱིས་མཚོན་ཆའི་འཁོར་ལོ་དམ་བཅའ་བཞི་ལྡན་འཕངས་པ་ཚངས་པའི་མཁུར་ཚོས་ལ་ཕོག །དེའི་ཟུག་རྔུ་དྲག་པོས་རྐྱེན་བྱས་ཏེ།
འགྲོ་བ་གཞན་རྣམས་ཀྱང་ནད་ཀྱིས་བཏབ་པའི་སྡུག་བསྔལ་ལ་སྙིང་རྗེ་ནས་འཚོ་བའི་ཐབས་བསམ་པས། སྔོན་གྱི་རྒྱལ་བས་བྷེ་ཏའི་ཚལ་དུ་ཚེའི་རིག་བྱེད་སྟེ་གཅེར་མཐོང་རིག་པའི་རྒྱུད་གསུངས་པ་དྲན་པ་ལས།
གསོ་བའི་ལས་ལ་སྦྱར་རོ་ཞེས་རིག་བྱེད་ཀྱི་གཏམ་རྒྱུད་དུ་བཤད་པ་དང་སྲིད་པའི་འཁོར་ལོ་སྦྱར་བས་སྦྱར་རྒྱན་ནོ། །སྲིད་པའི་འཁོར་ལོ་སྐྱེ་རྒ་ན་འཆིའི་དམ་བཅའ་བཞི་ལྡན་པ། །བསྣུན་པའི་དུཿཁ་འམ་སྡུག་བསྔལ་གྱི་རང་བཞིན་སེམས་ཅན་ཀུན་གྱི་ནད།
།འཕྲོག་བྱེད་དེ་ཉིད་འཆི་མེད་རྟག་པ་དམ་པའི་དཔྱད་ཟབ་མོའི། །སྔོན་མེད་ཚེ་ཡི་རིག་བྱེད་ཁྱད་པར་ཅན་ཞིག་འདི་ན་དྲན་ཏེ། །དེ་ཡང་ཐོག་མེད་དུས་ནས་འཁོར་བའི་རང་བཞིན་གྱི་ཆུ་བོའི་རྒྱུན།
།འཐུངས་པ་ལས་སྐྱེས་པའི་ལས་དང་ཉོན་མོངས་ཟློས་བུའི་ཤིང༌། །གཡོ་བ་དང་མི་རྟག་པ་དང་འཛིངས་པའི་ཡལ་ག་སྟུག་པོར་རྒྱས་པ་ཅན། །སྐྱེ་བའི་རྒྱུ་མ་རིག་པ་ཡི་རྩ་བ་གཅིག་པུ་ཁོ་ནའོ།
།དུག་གསུམ་དྲག་པོའི་ཁྲོ་བའི་སྦྲུལ་གྱི་སོས་བཏབ་པའི། །ཟུག་རྔུས་སྙིང་ལ་འབིགས་བྱེད་ཀྱི་རི་བོའི་ལས་ཀྱི། །ཚེ་ཡི་སྣང་བའི་ཉི་མ་སྒྲིབ་པར་བྱེད་པ་དེ་ཉིད་འགོག་པ་བདེན་པའི་ལྷ་སྟེ་རི་བོ་འབིགས་བྱེད་ནི།
།འཛམ་བུ་གླིང་གི་ཤར་ཕྱོགས་ན་བཤོས་བུའི་དབྱིབས་ནམ་མཁའ་འབིགས་པ་ལྟ་བུར་གནས་པ་ལས། ལྷ་ཆེན་པོ་རྣམས་ཀྱིས་འདིས་འཛམ་བུ་གླིང་གི་ཉི་མ་སྒྲིབ་པར་བྱེད་དོ་ཞེས་འགྲོས་ཏེ་ས་གཞི་ལ་བསྒྱེལ་ནས་བཞག་གོ
།ད་ལྟ་ནི་རྩ་བ་རྒྱ་གར་ཤར་ཕྱོགས་དང་རྒྱ་ནག་གི་བར་ན་གནས་ཤིང༌། རྒྱ་ནག་དང་བོད་ཀྱི་བར་ནས་སོང་སྟེ་རྩེ་མོ་རྒྱ་གར་ནུབ་ཕྱོགས་ཀྱི་ཆར་གནས་སོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར།
སྨན་གྱི་བླ་མ་དེ་ནི་ས་སྐྱ་པཎྜི་ཏ་ཁྱོད་ལས་གཞན་པ་སུུ་ཞིག་སྟེ་སུ་ལའང་མེད་དོ། །འདོད་དགོངས་སྙིང་པོའི་ཟླ་བ་སྔོ་སངས་མ།
།དྲན་པའི་རྩེད་དགས་མ་མོས་འཕེལ་ནི་རླུང་སྟེ་དེས་འཕེལ་བ་དང་ཟད་པས། །ངེས་པར་གཡོ་ཡང་དེ་དོན་སྟེ་འདུ་བའི་རྔ་ཡབ་མི་འཁྲུགས་པར། །ཆ་སྙོམས་ཤིང་སྦེག་པའི་རྒྱན་ནི་ཡིད་དུ་འོང་བར་བྱེད་དོ།
།ཞེ་སྡང་དྲག་པོའི་མཚན་རིས་ནག་པོའི་ཚལ། །སྨིན་མའི་འཁྲི་ཤིང་འཁྱོག་པོར་བལྟ་བ་

ཡི། །གདོང་ལས་སྐྱེས་པའི་འཁྲིས་པའི་མིག་སྔོན་དབང་ཕྱུག་རི་བོ་གངས་ཅན་ལ་ལྷ་མོ་གཽ་རཱིས་མཆོད་ཅིང་གནས་པ་ན་ལྷ་རྣམས་ཐེ་ཚོམ་དུ་གྱུར་ཏེ་གཽ་རཱི་དང་ལྷན་ཅིག་དཀའ་ཐུབ་བྱེད་པ་བདེན་ནམ་ཟེར་ནས།
འདོད་པའི་ལྷ་བལྟར་བཏང་བ་དང༌། འདོད་ལྷའི་མདའ་ལྔ་རིམ་གྱིས་འཕངས་པས། དང་པོ་དང་གཉིས་པ་ལ་རྟོག་པ་ཙམ་ཡང་མ་བྱུང༌། གསུམ་པ་དང་བཞི་པ་ལ་རྟོག་པ་ཙམ་དུ་གྱུར་ཏེ། ལྔ་པ་ཕོག་པས་གཽ་རཱི་དང་གནས་པས་དཀའ་ཐུབ་ཞིག་གོ
།དེའི་སྐད་ཅིག་ཕྱི་མ་ལ་འགྱོད་ནས་ཅི་ཉེས་སྙམ་དུ་བསམས་པས་འདོད་པས་ཉེས་པར་ཤེས་ནས། མིག་གསུམ་ནས་མེ་ཕྱུངས་ཏེ་འདོད་པའི་ལྷ་བསྲེགས་སོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་ཀྱང་རུང་ངོ༌།།
གསུམ་མེ་ཡི་དཔལ། །ཞི་བྱེད་ཆུ་ཡི་ལྷ་མོ་ལས་ཀྱང་བསིལ་ཞིང་། །རྨོངས་ཆེན་འཐིབས་བུའི་སྔས་ལ་གཏི་མུག་གིས། །ཉལ་བའི་རྨི་ལམ་ལས་བྱུང་བ་བད་ཀན་གྱི་ནད་སའི། །རང་བཞིན་བརྣག་པ་དེ་བཟོད་པར་དཀའ་བ་དེ་ཕྱིར་དབྱུང་བའི་ཐབས་ཚུལ།
།བསྔགས་འོས་བདུད་རྩིའི་སྤྲིང་ཡིག་ན་དར་ལ། །འདུས་པ་བཞི་ལ་གཅིག་ལྷག་བརྒྱར་ཕྱེ་བས། །ནད་རིགས་ཀྱི་དབྱེ་བ་བཞི་བརྒྱ་རྩ་བཞིའི་གདུང་བ་ངན་པ་ཐམས་ཅད་སེལ་བ།
།གསོ་དཔྱད་རིག་པ་ཀུན་ལ་གནས་འཆའ་བའི། །ལུས་དང་བྱིས་པ་གདོན་ལུས་སྟོད། མཚོན་དང་འཆི་བ་རྒས་རོ་རྩ་སྟེ། ཀྱི་ཚིག་ནི་བསྟན་བཅོས་ཡན་ལག་བརྒྱད་པ་ལ་སོགས་པ་བརྗོད་བྱ་ཡན་ལག་བརྒྱད་དང་དེ་ཉིད་རྗོད་བྱེད།
།བསམ་གྱིས་མི་ཁྱབ་ཅིང་མདོར་བསྡུ་ན་ནད་ཀྱི་མཚན་ཉིད་རྐྱང་པ་དང་ལྡན་པ་དང་འདུ་བའི་ནད་རྣམས་སོ། །རྐྱང་པ་འཕེལ་བ་དང་རབ་ཏུ་འཕེལ་རབ་མཆོག་ཏུ་འཕེལ་བ་དང༌།
།ཟད་པ་དང་རབ་ཏུ་ཟད་རབ་ཏུ་ཟད་པ་དང་མཆོག་ཏུ་ཟད་པ་སྟེ། །དེ་ལྟར་འཕེལ་ཟད་ཀྱི་དབང་དང་འཚམ་པའི་གསོ་ཐབས་སོ་སོ་དང༌། །དང་པོ་ནད་མི་འབྱུང་ཞིང་བདེ་བར་གནས་པའི་ཐབས་ལ་ཉིན་རེ་བཞིན་སྤྱོད་པ་དང་དུས་སྤྱོད་དང༌།
རྒྱུན་སྤྱོད་དང༌། གནས་སྐབས་སྤྱོད་པ་ལ་སོགས་པ་རྣམས་སོ། །བར་དུ་ནད་བྱུང་བ་ལེགས་པར་བཅོས་པའི་ཐབས།ཞི་བྱེད་དང༌། སྦྱོང་བྱེད་ཀྱི་སྨན་དང༌། དཔྱད་ཀྱི་བྱེ་བྲག་ལ་སོགས་པའོ།
།ཐ་མར་ཕྱིར་མི་འོང་བའི་ཐབས་ཚུལ་རྗེས་བཅོད་ཀྱི་དཔྱད་སོགས་ལ། །མཁས་པར་མཁྱེན་པ་ལ་ང་རྒྱལ་བ་སྤུ་ཙམ་ཡང་ཅི་སྟེ་གཡོ་བར་འགྱུར་ཏེ་མི་གཡོའོ། །ཚེ་ཡི་རིག་པའི་དབང་ཕྱུག་བདག་ཉིད་ཆེན་པོ་དང་ལྷ་ཆེན་དབང་ཕྱུག་ལ་སྦྱར་བས་སྦྱར་རྒྱན།དམ་པ་མངའ།
།ཆོས་དང་འདོད་པ་དང་ནོར་དང་ཐར་པའི་སྡེ་བཞི་གསོ་བའི་ཆོས་ཀྱི་འབྱོར་བ་ཀུན་གྱི་ཁྱུ་མཆོག་གི །རྣམ་པར་རྒྱལ་བའི་མཚན་བཟང་ས་

ཀུན་ན། །སྙན་པར་གྲགས་པའི་གོས་ཅན་སུ་ཞིག་མཆོད་བྱ་མིན་སྟེ་ངེས་པར་མཆོད་བྱའོ། །ཡང་དག་སྨྲ་བའི་ལྕེ་ལྟ་བུ། །ཚིག་ལ་འཁྲུལ་པའི་གདོན་ཞུགས་ན། །བརྡ་སྤྲོད་རིག་པའི་དཔའ་བོ་ཡིས། །ཚར་གཅོད་ལས་ལ་དབང་བ་ཅན།
།དེ་ཕྱིར་སྒྲ་ནི་རྣམ་གསུམ་སྟེ། །ཟིན་པའི་འབྱུང་པོ་ཆེན་པོ་དང་ནི་མ་ཟིན་པའི་འབྱུང་པོ་ཆེན་པོ། །གཉིས་ཀ་དག་ལས་བྱུང་བའི་སྒྲའོ། །དེ་དག་རེ་རེ་ལའང་སེམས་ཅན་དུ། །སྟོན་པ་དང་ནི་མི་སྟོན་དག
།ཚིག་ཏུ་ལྷུང་བ་དང་མི་ལྷུང་བའི། །སྒོ་ནས་ལུང་དུ་སྟོན་པ་དང༌། །མི་སྟོན་པ་ཡི་ཁྱད་པར་ཅན་ནོ། །ལུང་དུ་སྟོན་པའི་བརྡ་སྤྲོད་པ་སྟེ། །དེ་ཡི་གཙོ་བོ་ལེགས་སྦྱར་གྱི་སྒྲ་ཡིན་ལ།
།དེ་ལ་སྒྲའི་གཞི་དང་སྒྲ་དངོས་གཉིས་ལས། །གཞི་ནི་ཡི་གེ་དག་ཏུ་འདོད་དོ། །ཡི་གེ་དེ་ལ་ཡང་ངོ་བོ་དང་དབྱེ་བ་དང༌། །གྲངས་དང་ཁམས་དང་སྐྱེ་བའི་གནས་དང་། །གཟུགས་བརྙན་དང་ནི་བཀླག་པའི་ཐབས་ཏེ།
།རྣམ་པ་བདུན་དུ་འདུས་པ་ཡིན་ནོ། །སྒྲ་དངོས་ལ་བརྗོད་བྱ་དང་རྗོད་བྱེད་གཉིས་ལས། །རང་བཞིན་དང་རྐྱེན་དང་རྣམ་འགྱུར་གསུམ་ནི། །བརྡ་སྤྲོད་པའི་གཞུང་གི་བརྗོད་བྱ་ཡིན། །རང་བཞིན་རྐྱེན་དང་རྣམ་འགྱུར་གསུམ་པོ་དེ་རྗོད་པར་བྱེད་པ་ནི་སྒྲ་རིག་པ་སོ་སོའི་མདོ་ཡི་ཚོགས་སོ།
།རང་བཞིན་ཉིད་ནི་གང་ཡིན་ན་དེ་དག་ལ། །བྱིངས་སུ་གནས་པ་དང་མིང་དུ་གྲུབ་པ་གཉིས་སོ། །བྱིངས་ལ་གཙོ་བོ་དང་ཕལ་པའི་དབྱེ་བ་ཡིས།
།རགས་པར་བྱིངས་ཀྱི་དབྱེ་བ་ནི་གཉིས་སུ་འདུས་པ་ཡིན་ལ། །གཙོ་བོའི་བྱིངས་ནི་ནི་རྒྱས་པར་ཉིས་སྟོང་དང༌། །སུམ་བརྒྱ་བཅོ་ལྔ་སྟེ་དེ་རྣམས་བསྡུ་ན། །དགུ་བརྒྱ་དང་བཅུ་གཉིས་སུ་གནས་པ་ལ་བྷཱུ་ལ་སོགས་པ་སྡེ་ཚན་དགུ་པ་བསྡུས་པར།
།གླེགས་བམ་ལས་ནི་བཤད་པ་ཡིན་ཅིང་། །གཞན་ཡང་མདོ་ལས་བྱུང་བའི་བྱིངས་དང་ནི་སན་ལ་སོགས་སན་ཡིན་དང་ཀཱ་མྱ་དང་ཨཱ་ཡི་དང་ཨིན་ཀཱ་རི་ཏ་དང་ཡ་སྒྲ་སྟེ་ཙེ་ཀྲཱི་ཡི་ཏ་དང་ཨཱ་ཡ་དང་།
།བདུན་གྱི་མཐའ་ཅན་དེ་དག་ཀྱང་གཙོ་བོའི་བྱིངས་ཡིན་ཏེ་ཅིའི་ཕྱིར་ན་ཏི་ངའི་རྐྱེན་རྣམས། །འཇུག་པའི་ཡུལ་དུ་གྱུར་པའི་ཕྱིར་རོ། །ཕལ་པའི་བྱིངས་ཞེས་པར་རྗོད་པ་ནི་བྱིངས་གང་ཞིག
།ཀྭི་པ་རྐྱེན་གྱི་མཐར་ངེས་པ་སྟེ། །གཙོ་བོའི་བྱིངས་ཀྱི་ལུས་ཉིད་མ་བཏང་བར་གཟུགས་དེ་ཀ་ལྟར་གནས་པ་ལ། །ཀི¿་པ་ཀྱི་རྐྱེན་སྦྱར་བས་རྟགས་སུ་ཡང་ནི་གྲུབ་པ་དེའོ།
།རང་བཞིན་མིང་ལ་ཕོ་དང་མོ་དང་མ་ནིང་གི །རྟགས་གསུམ་

པ་དང་གྲངས་མེད་ཀྱི་རྟགས་སོ། །དེ་དག་ཀུན་ལ་ཡང་དབྱངས་དང་ནི། །གསལ་བྱེད་ཀྱི་མཐའ་ཡི་ངེས་པ་ཅན་ཡོད་དོ། །རྐྱེན་ནི་གང་ཡིན་ན་རང་བཞིན་བྱིངས་ཀྱི་ཚོགས་དེ་རྣམས། །མིང་དུ་སྒྲུབ་པར་བྱེད་པ་ཀྲྀ་ཏྱའི་རྐྱེན་དངོས་དང་།
།ལ་སོགས་ཀྱི་སྒྲས་ཀྲྀ་ཏ་རྐྱེན་གྱི་ཡན་ལག་ཨུ་ཎར་བཅས་པ་རྣམས་ནི། །དུས་ཀྱི་གནས་སྐབས་དང་དང་བྱེད་ཅན་གོ་བར་བྱེད་པ་ཉིད་དོ། །བྱིངས་ཚིག་ཏུ་སྒྲུབ་པར་བྱེད་པ་ནི་ཏི་ངའི་རྐྱེན་རྣམས་ཏེ།
།གྲངས་སུ་ཕྱེ་ན་བརྒྱ་ཕྲག་གཅིག་དང་བཅོ་བརྒྱད་ཡོད་དེ། །དེ་རྣམས་ནི་དུས་གསུམ་གྱི་དུས་ཀྱི་བྱེ་བྲག་དང༌། །དུས་མིན་པ་རྗེས་སུ་འདོད་པ་དང༌། རྣམ་པར་འབྱེད་པར་བྱེད་པ་ཡིན་ཏེ་དེ་བས་ན་ཏི་སོགས་ཀྱི་རྣམ་དབྱེར་གྲགས་སོ།
།མིང་ལས་ཚིག་ཏུ་སྒྲུབ་པར་བྱེད་པ་ནི་སུ་པའི་རྐྱེན་རྣམས་ཏེ། །གྲངས་སུ་ཕྱེ་ན་ཉི་ཤུ་རྩ་གཅིག་དང་བོད་པ་ཡི། །སྒོ་ནས་ཉི་ཤུ་རྩ་བཞིར་དབྱེ་བ་ཡོད་དོ།
།དེ་རྣམས་ནི་དང་པོ་གསུམ་ངོ་བོ་དང་གཉིས་པ་གསུམ་ལས་དང་གསུམ་པ་གསུམ་བྱེད་པ་དང༌། །བཞི་པ་གསུམ་དགོས་ཆེད་དང་ནི་ལྔ་པ་གསུམ་འབྱུང་ཁུངས་དང༌། །དྲུག་པ་གསུམ་འབྲེལ་པ་དང་བདུན་པ་གསུམ་ནི་གནས་གཞི་དང༌།
།སླར་དང་པོ་གསུམ་ནི་བོད་པའི་ཁྱད་པར་སྟོན་པ་པ་སོགས་པའི། །དོན་རྣམས་རྣམ་པར་དབྱེ་བའི་ཕྱིར་རྣམ་དབྱེར་གྲགས་སོ། གཞན་ཡང་རྐྱེན་གྱི་བྱེ་བྲག་ནི་བྱིངས་འགའ་ཞིག །བྱིངས་གཞན་དུ་སྒྲུབ་པ་དང་མིང་བྱིངས་སུ་སྒྲུབ་པ་དང་།
།མིང་ལས་མིང་གཞན་སྒྲུབ་པའི་རྐྱེན་ཡང་འགའ་ཞིག་ཡོད་དེ་གང་ཞེ་ན་བྱིངས་བྱིངས་སུ་སྒྲུབ་པའི་རྐྱེན། །སན་མིང་བྱིངས་སུ་སྒྲུབ་པའི་རྐྱེན་དང་ཡིན་དང་སོགས་པའི་སྒྲས་ཀཱ་རྒྱ་དང༌།
ཨཱ་ཡི་དང་ཨི་ན་ཀཱ་རི་ཏའོ། །དེ་ཕན་གྱི་རྐྱེན་རྣམས་དང་སོགས་པའི་སྒྲས་མོ་རྟགས་བསྒྲུབ་པའི་རྐྱེན་རྣམས་སོ། །རང་བཞིན་དང་ནི་རྐྱེན་གྱི་བར་དུ། །འཇུག་པར་བྱེད་པའི་བར་རྐྱེན་ཨཱ་ག་མ་ཞེས་པ་གློ་བུར་བ་དང་ནི།
།བར་རྐྱེན་གཞན་ཡང་དངོས་པོ་དང༌། །ལས་དང་བྱེད་པའི་དོན་དུ་གྱུར་པ་རྒྱས་པར་ཀུན་བཤད་ལེའུ་གཉིས་པ་ནས་བཤད་པ་སོགས་རྟོགས་པར་བྱའོ། །རྣམ་འགྱུར་དག་ནི་གང་ཞེ་ན་རང་བཞིན་ལ།
།བརྟེན་ནས་རྐྱེན་གྱི་ལུས་རྣམ་པར་འགྱུར་བ་དང༌། །རྐྱེན་ལས་རང་བཞིན་རྣམ་པར་འགྱུར་བ་དང༌། །ཚིག་མཚམས་སྦྱོར་བའི་རྣམ་འགྱུར་ལ་སོགས་པ་ཡང་ངོ་། །བསྡུ་བའི་རིགས་ནི་ལས་འཛིན་གྱི་བསྡུ་བ་དང༌།
།བ་གཉིས་

པའི་བསྡུ་བ་དང་དེའི་སྐྱེ་བུའི་བསྡུ་བ་དང་། །འབྲུ་མང་པོ་པའི་བསྡུ་བ་དང་ཟླས་དབྱེའི་བསྡུ་བ་དང༌། །མི་ཟད་པ་པའི་བསྡུ་བ་སྟེ་དྲུག་ཏུ་ཀ་ལཱ་པ་བགྲང་པའོ། །ཡང་ན་གཞི་མཐུན་གྱི་བསྡུ་བ་དང་གྲངས་སྔ་མ་ཅན་གྱི་བསྡུ་བ་དང་།
།བྱེད་ཅན་དྲུག་གི་བསྡུ་བ་དང་གཞན་གྱི་དོན་གྱི་བསྡུ་བ་དང་རང་གི་དོན་གྱི་བསྡུ་བ་དང་། །གྲངས་མེད་ཀྱི་བསྡུ་བ་ཞེས་ཙནྡྲ་པ་ལས་བོད་ཅིང་གཞན་ཡང་སྨྲ་སྒོ་ལས་ནི་བསྡུ་བའི་རིགས་བཅུར་བཤད་དོ།
།དེ་ལྟར་བསྡུ་བའི་རིགས་རྣམས་ནི་རྣམ་འགྱུར་ཡིན་ནོ། །སྒྲ་འི་ཁམས་གཞན་དུ་བསྒྱུར་བར་བྱེད་པ་ལ། །བྱིངས་དང་མིང་གི་སྔོན་དུ་ཡང༌། །ཉེར་པྲ་ལ་སོགས་པའི་བསྒྱུར་ཉི་ཤུ་བཤད་པ་སོགས་ཀྱིས།
།སྒྲ་རིག་པའི་ཚུལ་འདི་ཡི་ཆར་ཡང་ངོ་ཞེས་པ་སྙིང་པོའོ། །སྔོན་གྱི་སློབ་དཔོན་སརྦ་ཛྙཱས། །མཁྱེན་པའི་སྒྲ་རིག་རྒྱ་མཚོ་ཆེ། །འཐུངས་པའི་དྲང་སྲོང་རི་བྱི་འདིར་ཤར་གྱི།
།དེ་བས་ན་སེམས་ཅན་ཀུན་གྱི་ཡིད་ཆུ་བོ་རྙོག་མ་དང་བྲལ་བར་བྱས་སོ། །དོན་ལ་ལོག་པར་རྟོག་པ་གྲུབ་པའི་མཐའ། །རྟགས་གསལ་ཁྱབ་པ་འཁོར་གསུམ་ཚང་བའི་རིག་པས་ཚར་བཅད་ནས། །ཚད་མར་གྱུར་པའི་ཡང་དག་འོད་བཟང་བ།
།སྣང་བ་དམ་པའི་ནོར་གྱིས་ཕྱུག་ཕྱིར་དུ། །མངོན་སུམ་གྱི་ལེའུ་དང་རང་དོན་རྗེས་དཔག་གི་ལེའུ་དང་གཞན་དོན་རྗེས་དཔག་གི་ལེའུ་གཉིས། གཞན་སེལ་གྱི་ལེའུ་དང་དཔེ་དང་དཔེ་ལྟར་སྣང་བརྟག་པའི་ལེའུ་དང་ལྟག་ཆོད་རྣམ་པ་དྲུག
།བརྗོད་བྱའི་གཙོ་བོར་སྟོན་པ་གཞུང་ཀུན་ལས། །རྗོད་བྱེད་ཉུང་ངུར་བཏུས་པ་ལ་ཚད་མའི་མདོ་ཞེས་གྲགས་སོ། །རང་དོན་ཚད་མས་གཞལ་བྱ་མངོན་གྱུར་དང༌། །ཅུང་ཟད་ལྐོག་གྱུར་དང་ཤིན་ཏུ་ལྐོག་ཏུ་གྱུར་པ་སྟེ།
།དཔྱད་གསུམ་དག་པ་མཁས་པའི་ལོངས་སྤྱོད་ཀྱི་མཚོ་ འཇིང་ཆེན་པོ། །ལེགས་བཤད་བཏུང་བ་འཇོ་ཞིང་སྟེར་བའི་ཐབས། །མངོན་སུམ་དང་རྗེས་དཔག་དང་སྒྲུབ་ངག་དང་སུན་འབྱིན་དང་བཞི་པོ་རེ་རེ་ལ།
།ལྟར་སྣང་རེ་སྟེ་མངོན་སུམ་དང་རྗེས་དཔག་གཉིས་ཀྱི་བདག་གཞན་རིག་པར་བྱེད་པའོ། །དེ་ལྟར་ཕྱེ་བས་རྟོག་གེའི་ཚིག་དོན་ཆེན་པོ་བརྒྱད་དུ་གྲགས་སོ། །རིག་ལམ་འདི་ཡི་བརྗོད་བྱའི་གཙོར་གྱུར་པ།
།མུ་སྟེགས་བྱེད་རྣམས་ཀྱི་འདོད་པའི་ཞེན་ལྟ་ལ། །སྙིང་པོ་མེད་པར་རྟོགས་པའི་ཆོས་འདི་ནི། །ཚད་མ་སྟེ་

འགྲོ་བ་རྣམས་ལ་ཕན་པ་བཞེད་པའི་ཁུར་ཆེན་པོ། །གཟུགས་ཅན་བཞིན་དུ་ལེགས་པར་ཁྱེར་བ་ཅན། །གཏན་ཚིགས་རིག་པར་སྨྲ་བ་ལ་སྐྱེ་བའི་ཟླ་བའམ། །མཚུངས་ན་དཔལ་ལྡན་ཆོས་ཀྱི་གྲགས་པ་ཡང༌། །རང་ཉིད་མཁས་པ་ཡ་མེད་གཅིག་པུའི་ང་རྒྱལ་གྱི་གཞུུ་གྱོང་པོ་དེ།
།འགུགས་བྱེད་ཡོན་ཏན་ཆེན་པོའི་རྒྱུད་དུ་གྱུར་པ་ས་སྐྱ་པཎྜི་ཏ་དེ་ཉིད་ཀྱིས་འདི་ན་ཤིས་པར་བྱས་སོ། །དེ་བཞིན་གཤེགས་པའི་གསུང་མི་འཇིགས་པ་སེང་གེའི་སྒྲས།
།བསྟན་པའི་སྙིང་པོ་ནང་རིག་པ། །འདི་ཉིད་གཅིག་པུའི་ཤེས་པས་ཆོས་ཐམས་ཅད། །ཡང་དག་པར་རྟོགས་པའི་དབྱིངས་ཟབ་མོ་སྟེར་བར་བྱེད་པ། །ཐར་པའི་ལམ་གསུམ་བགྲོད་པ་ལ། །ལྷག་པའི་ཚུལ་ཁྲིམས་ཀྱི་བསླབས་པ་སྐབས་གསུམ་ལྷའི་ཆུའོ།
།གཙང་མའི་རྦ་རླབས་དེ་ཉིད་ནམ་མཁའ་ལ། །འཁྱུད་པའི་དམ་པའི་ཆོས་འདུལ་བའི་རྒྱ་མཚོ་འཁྱིལ། །ཏིང་འཛིན་སྒྱུ་མ་ཆེན་པོའི་གར། །གཟིགས་མོར་ཉན་པའི་ཕུལ་བྱུང་མདོ།
།དྲང་དོན་དང་ངེས་དོན་གྱི་སྲང་ལ་ལ་ཆོས་ཐམས་ཅད་ཀྱི་ངོ་བོ་ཉིད། །གཞལ་ན་ལྕི་བ་དང་ཡང་བའི་ཁྱད་པར་མི་སྲིད་དེ་མཉམ་པ་ཉིད། །ཚེ་ཡི་རྒྱན་དུ་ལྷག་པ་ཡི། །ཤེས་རབ་མཆོག་གི་འོད་བཟུང་བས།
།ཉོན་མོངས་པ་གཏི་མུག་གི་མུན་པ་མི་སྡོད་པ་སྟེ་མི་གནས་པར་བྱེད་པའི། །ཆོས་དེ་འཇིག་རྟེན་འདིར་མངོན་པ་ཞེས་བྱའོ། །ལུས་ཀྱི་བུམ་པ་བཟང་པོ་ལ། །ངག་གི་འདོད་པ་ཡང་དག་པར། །འཇོ་བའི་ཁ་རྒྱན་དཔག་གསམ་ཤིང༌།
།དར་ལ་བབ་པས་བྱ་བའི་རྒྱུད། །ཕྱི་ནང་མཉམ་ཉིད་དུ་བྱང་ཆུབ་པའི་བློའི། །པདྨར་ལོངས་སྤྱོད་རྒྱུད་གཅིག་པའི། །དབང་ལས་སྐྱེས་པའི་བུང་བ་རྡོ་རྗེའི་སྲོག །འཆང་བའི་སྦྲང་རྩིའི་དཔལ་ཟ་བ།
།ཨེ་མ་ཡེ་ཤེས་ཆེན་པོའི་སྒོ། །མཐའ་ཡས་ལྷ་ཡི་ལམ་རིང་གི་ནམ་མཁའ་དག །རྗེས་འགྲོ་མཁས་པའི་ཏིང་ངེ་འཛིན། །ཟབ་མོའི་རྣལ་འབྱོར་རྒྱུད་དང་ལྡན། །སྙིང་རྗེ་ཐབས་ཀྱི་རང་བཞིན་དང༌། །ཤེས་རབ་དམ་ཚིག་དཔེ་མེད་མ།
།ཟུང་འཇུག་བདེ་བ་ཆེན་པོ་ཡི། །རྒྱལ་པོ་བླ་ན་མེད་པའི་རྒྱུད། །དེ་ལྟར་སྡེ་སྣོད་ཀྱི་དབྱེ་བ་རྣམ་གསུམ་དང༌། །

སྔགས་ཀྱི་ཐེག་པ་རྒྱུད་སྡེ་བཞིས། །འགྲོ་ཀུན་སྙིང་ལ་གནས་པ་ཡི། །སངས་རྒྱས་ཀྱི་ཟ་མ་ཏོག་ཁ་ཕྱེ་བར་མཛད་དོ། །རབ་དངས་དྲི་མ་མེད་པའི་དབྱངས་ཅན་གྱི་ཆབ་སྟེ་དེ་ཡང་འཛམ་གླིང་ལྷོ་ཕྱོགས་ན་ཚངས་པའི་མཚོ་ཞེས་པ་ལས་ཡི་གེའི་ང་རོ་རང་བྱུང་དུ་འབྱིན་པ་ཞིག་ཡོད་པ་དེ་ལ་སྭ་ར་སྭ་ཏིའི་སྒྲ་ལས་དབྱངས་ཅན་དུ་གྲགས་སོ་ཞེས་བཤད་པས་སོ།
།རང་བྱུང་གི་སྒྲ་དང་དབྱངས་ཀྱི་རྒྱལ་མོའི་གླུ། །སྙན་པའི་ངག་གི་རིག་བྱེད་རྣ་བའི་བཅུད།
།བདུད་རྩིའི་དོག་པ་དྲི་ཟའི་ཕང་དུ་འགྲོ་བར་བྱེད་པ། །དེ་ཡང་གཞུང་གི་སྒོ་ནས་ལུས་ཀྱི་དབྱེ་བ་རྣམ་གསུམ་དུ། །བཤད་པར་བྱ་བ་ནི་ཚིགས་བཅད་དང་ལྷུགས་པ་དང་སྤེལ་མ་ཉིད་དང་གསུམ་མོ།
།ལུས་སྐད་རིགས་ཀྱི་དབྱེ་བས་ལེགས་སྦྱར་དང་རང་བཞིན་དང༌། །ཟུར་ཆག་དང་འདྲེན་མའི་སྒོ་ནས་བཞིར་ཕྱེ་བའོ། །ལུས་སྦྱོར་ཚུལ་གྱི་སྒོ་ནས་སྒེག་པ་ལ་སོགས་པ་བལྟ་བའི་འདྲེན་བྱེད་ཀྱི།
།རྗེས་སུ་འབྲེལ་བའི་ལོངས་ལ་སྤྱོད་པའི་དོན་ཅན་དང༌། །དེ་ལས་ཅིག་ཤོས་སུ་གྱུར་པ་མཉན་པར་བྱ་བ་ཡིས། །རྣ་བའི་དབང་པོ་རབ་དགའ་ལྡན་པས་དབྱེ་བ་གཉིས་སོ། །ལུས་དེ་མཛེས་པའི་ཆོས་སུ་རང་བཞིན་གྱི་རྒྱན་དང༌།
།འཁྱོག་པོར་བརྗོད་པའི་རྒྱན་གཉིས་ལས་བྱེ་བྲག་ཏུ་ཕྱེ་ན། །ཤར་པ་དང་ལྷོ་པའི་མཁས་པ་རྣམས་བཞེད་པའི་ཤིང་རྟའི་སྲོལ་ཆེན་པོ། །ཐུན་མོང་དང་ཐུན་མོང་མིན་པའི་རྒྱན་གྱི་ཕྲེང་བ་གཉིས་ལས།
།དང་པོར་ཐུན་མོང་མ་ཡིན་པ་ལམ་བཟང་རིན་ཆེན་རྣམ་པར་ཕྱེ་བ་སྟེ་སྦྱར་བ་སོགས་ཡོན་ཏན་གྱི་ཁྱད་པར་བཅུ་བཤད་ཅིང་། །དེ་ནས་ཐུན་མོང་དུ་དོན་བཟང་འབྲས་བུས་དུད་པའི་རྒྱན་སུམ་ཅུ་རྩ་ལྔ་དང་།
།མི་ཟད་པ་སྒྲའི་རྒྱན་དང་གབ་ཚིག་སྦས་པའི་རྒྱན་གྱི་མངལ། །མ་ལུས་པ་རྫོགས་པའི་མགྲིན་པར་སྤ་བའི་རྒྱན་དམ་པའོ། །དོན་ཉམས་སོགས་སྐྱོན་བཅུ་སྤོང་བ་ཕུན་སུམ་ཚོགས་པའི་སྒོ། །ཡོང་ཡེ་གདངས་པའི་ནང་དུ་སྙན་ངག་གི
།གཙུག་ལག་རྒྱུག་པའི་སྒྲ་འདི་ཚིག་མཐའ་ཡས། །ལེགས་པའི་རྒྱན་གྱི་འཁོར་ལོའི་མཛོད་དུ་གྱུར། །ཡི་གེ་རབ་གསལ་ཚིག་དང་ལྷན་ཅིག་ཏུ། །འགྲོག་པའི་དམ་ཚིག་གང་ཞིག་བག་མེད་པར།
།མི་འཕྱན་སྡེབས་དང་སྦྱོར་བའི་མཚན་ཉིད་བརྟེན། །ཚིགས་བཅད་རྐང་པ་བཞི་པ་དེ་ལ་ཡང༌།

།བྲྀཏྟ་ཛཱ་ཏིས་རྣམ་པར་ཕྱེ་བ་གཉིས། །དབྱངས་དང་བཅས་པའི་ཡི་གེ་བགྲང་བ་ནི་བྲྀཏྟ་སྟེ། །དེ་ཡང་མཉམ་པའི་བྲྀཏྟ་དང་ཕྱེད་མཉམ་པའི་བྲྀཏྟ་དང་མི་མཉམ་པའི་བྲྀཏྟ་རྣམས་རིམ་པ་བཞིན་དུ། །དབུས་ཕྲ་སོགས་དང་ཉེར་བཀྲ་སོགས་དང་ཁ་སྒོ་ལ་སོགས་པ་རྣམས་སོ།
།ཕྱི་མོ་བགྲང་བ་ནི་ཛཱ་ཏིར་འགྱུར་ཏེ་དེ་ཡང་དབྱངས། །ཐུང་བ་ཨ་ཨི་ཨུ་རི་ལི་རྣམས་ཕྱི་མོ་གཅིག་པ་དང་རིང་བ་ཨཱ་ཨཱི་ཨཱུ་རཱྀ་ཨེ་ཨོ་རྣམས་ཕྱི་མོ་ཀ་ལཱ་པ་ལས་ལྀ་ཡིག་ལ་ཐུང་ངུ་དང་ཤིན་ཏུ་རིང་པོ་གཉིས་མ་གཏོགས་རིང་པོ་མ་བཤད་དོ་གཉིས་པ་དང་།
།ཤིན་ཏུ་རིང་བ་ཨཱ྅ཨཱི྅ཨཱུ྅རཱྀ྅ལཱྀ྅ཨེ྅ཨོ྅ཨཻ་ ཨཽ་ ལ་སོགས་པ་རྣམས་ཕྱི་མོ་གསུམ་མོ་དབྱེ་ན་འཕགས་མ་དང༌།
།རོ་ལངས་ཅན་དང་ཕྱི་མོ་མཉམ་པའོ། །རྒྱལ་དང་རྒྱལ་སྲས་སློབ་མར་བཅས་པ་རྣམས་དང་དེ་དག་གི་གདུལ་བྱ་ཞིང༌། །ས་འོག་དང་ས་སྟེངས་དང་ས་བླའི་འཇིག་རྟེན་གྱི་ཁམས། །མདོར་ན་རིགས་དྲུག་འཁོར་ལོར་བསྡུས་པའི་འགྲོ་བ་ལ་སོགས་པ།
།དོན་གཅིག་ལ་མིང་མང་འཇུག་པ་དང་མིང་གཅིག་ལ་དོན་མང་པོ་འཇུག་པར་བསྟན་ཅིང་། །མིང་ཀུན་ཀྱང་འདོད་རྒྱལ་ནི་ཐོག་མའི་སྒྲས་བརྗོད་པ་དངོས་ཀྱི་མིང་དང་།
།རྗེས་སྒྲུབ་བཏགས་པའི་མིང་སྟེ་གཉིས་སུ་བོད་དོ། །བཏགས་པའི་མིང་ལ་འདྲ་བ་རྒྱུ་མཚན་དུ་བཀོད་པ་དང༌། འབྲེལ་པ་རྒྱུ་མཚན་དག་ཏུ་བཀོད་པ་གཉིས་ལས། །ཕྱི་མ་འབྲེལ་པ་རྒྱུ་མཚན་དུ་བཀོད་པ་ལ་ནི་རྒྱུ་ལ་འབྲས་བུའི་མིང་བཏགས་པ་དང་འབྲས་བུ་ལ་རྒྱུར་བཏག་པ་དང་།
།ཕྱོགས་ལ་ཕྱོགས་ཅན་དང་ཆ་ཤས་ཀྱི་མིང་བཏགས་པའམ་ལ་ཚོགས་པའི་མིང་བཏགས་པ་དང་། །རྟེན་ལ་བརྟེན་པར་བཏགས་པ་དང་དེ་བཞིན་དུ་དངོས་ལ་ལྡོག་པ་ཡི།
།མིང་གིས་བཏགས་པ་ལ་སོགས་མངོན་པར་བརྗོད་པའི་མིང་རྒྱས་པར་བཤད་པ་རྣམས་སོ། །མདོ་འཛིན་པ་དང་ཆས་སུ་འཇུག་པ་དང༌། བཞད་གད་དང་རོལ་མོའི་སྒྲ་དང་། །ལུས་ཀྱི་འགྱུར་བག་དང་ངག་གི་སྦྱོར་བ་དང༌།
།དྲང་སྲོང་སོགས་དབྱངས་བདུན་འཁོར་ཉན་ཁྱུ་མཆོག་ས་འཛིན་དང༌། །དྲུག་སྐྱས་བར་མ་བློ་གསལ་དང༌། ལྔ་པ་ཞེས་པ་འདི་རྣམས་བདུན་ཏེ། རྗེས་སུ་སྐྱེས་པའི་འདྲེན་པ་ཉིད། །དཀྱུས་གཅིག་སྦྱར་དང་དཀྱུས་གཉིས་ཕྱེད་ཕྱི་མ།
།གཞན་ཡང་གྲོང་གསུམ་རྒྱལ་བ་ཉི་ཤུ་གཅིག །ལྟ་ན་བཞི་བཅུ་རྩ་དགུ་ལ་སོགས་པ། །ཟློས་གར་མཚན་ཉིད་གཅིག་ལའང་སྐད་རིགས་བཞིའི། །སྒོ་ནས་དབྱངས་ཀྱི་ཉམས་འགྱུར་

བརྒྱ་ཡིས་ཕྱུག །ཤེས་བྱའི་མཐའ་ནམ་མཁའི་མཐའ་ཡིས་ཀྱང་མ་ཐུབ་པའི་ཤིན་ཏུ་རྒྱ་ཆེ་བ་དེ། །ས་སྐྱ་པཎྜི་ཏ་དེའི་མཆོག་གི་ཤེས་རབ་འདི་ཡིས་མཐའ་ཅན་དུ། །ངེས་པའི་འཁོར་བ་དེ་ཉིད་འཇིག་པར་དོགས་པས་སྐྲག་པ་ལ།
།ཆོ་འཕྲུལ་གནས་ལྔའི་རིག་པ་དགའ་ཞིང་ཕུལ་དུ་བྱུང་བའི་རབ་རྟོག་གི་རྒྱན་དགོད་པ་བཞིན་ནོ། །ཉོན་མོངས་ཅན་དང་ཉོན་མོངས་ཅན་མིན་པའི། །སྤང་བྱ་ཕྱིས་མི་སྐྱེ་བའི་ཆོས་ཅན་དུ། །བྱེད་པ་དེ་ཡང་སོ་སོར་རྟོག་པ་ཡི།
།ཡེ་ཤེས་ཕུང་པོས་མཐོ་ཁྱོད་ཐམས་ཅད་མཁྱེན་པ་ཉིད་དོ། །ཆོས་ཐམས་ཅད་དེ་ཉིད་གཟིགས་པ་དངར་དང་རབ་ཏུ་རྒྱས་པའི་འཁྲི་ཤིང་ཀུན་དགའི་དཔྱིད། །ཡ་མཚན་ཡལ་ག་སྟོང་གིས་བྲེས་པའི་ཡོན་ཏན་བསྐལ་པ་བཟང་པོའི་མཐའ།
།རྒྱལ་བ་རྣམས་ཀྱི་སྤོང་བ་མིན་པའི་གནས་ལ་བྱང་ཆུབ་གྲིབ་བསིལ་བ། །བལྟ་ན་སྡུག་པའི་ཆ་ཤས་ཙམ་མོ་ཡོངས་སུ་རྫོགས་པར་བརྗོད་ནུས་སུ། །དེ་ལྟར་རིག་ཚོགས་ཁ་བ་ཡི།
།འཛུམ་ལྡན་གངྒཱའི་དཔལ་མོ་ནི། །སྤྲོས་པའི་རྒྱུན་དག་འཇིག་རྟེན་འདིའི། །སྙིང་ལ་རེག་པ་རྣམ་པར་དག་པའོ། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
རིག་པའི་གནས་ཆེན་པོ་ལྔ་ཡན་ལག་དང་བཅས་པ་ཇི་ལྟ་བ་དང་ཇི་སྙེད་པ་མཁྱེན་པའི་སརྒ་དེ་ལྔ་པའོ།། །།གང་ཞིག་མཆོག་གི་ཁྱད་པར་ཉིད་ལ་རེག་མཆོག་ན་དེ་ཡི་ཡོན་ཏན་ཆ་ཤས་ཀྱིས།
།འགྲོ་བ་དམན་པ་དག་ཀྱང་དམན་པའི་གནས་རྣམས་བོར་ནས་བསྔགས་པར་འོས་པའི་གནས་ལ་འགོད་པ་ནི་སྐྱེས་བུ་མཐུ་ཆེན་རྣམས་ཀྱི་བྱེད་པའི་ཕུལ་ཡིན་ཏེ། །ལྷོ་ཕྱོགས་མ་ལ་ཡར་ཉེ་བའི་ཕལ་གྱི་ཤིང་ཡང་རྐང་འཐུང་བཟང་པོའི་དྲི་བསུང་གི་ངད།
འཆང་བར་བྱེད་པའི་ནུས་པ་རབ་ཏུ་མཐོ་བ་དང་ལྡན་པའི་ཙནྡན་གྱི་ལྗོན་པ་དེ་དག་རྒྱལ་བར་གྱུར་ཅིག་ཟླ་བ་དངོས་པོའི་དཔེ་རྒྱན། །བསོད་ནམས་དང༌།
ཚུལ་ཁྲིམས་དང༌། ཡེ་ཤེས་ཀྱི་ཚོགས་གསུམ་ཡུལ་ལ་གང་སྲིད་སྐབས་གསུམ་གྱི་ལྷའི། །དཔལ་གྱི་འོད་སྣང་གཅིག་ཏུ་འདུས་པའི་གཟུགས་ཤིན་ཏུ་མཛེས་པ། །དེ་ལ་ཆེར་རློམ་ཚངས་ཆེན་ཁེངས་པ་ཡང༌། །

ཞེས་པ་སྔོན་ལྷ་རྣམས་ཀྱི་རང་རང་གི་གཟི་བྱིན་གྱི་ཆ་ཤས་བསྡུས་པ་ལས། བུ་མོ་ཐིག་ལེའི་མཆོག་མ་ཞེས་བྱ་བ་མཛེས་ཤིང་ཡིད་དུ་འོང་བ་གཅིག་སྤྲུལ་ཏེ། ཚངས་པ་ལ་བསྐོར་བ་བྱེད་དུ་བཅུག་པ་ན། དེའི་གཟུགས་ཀྱིས་སེམས་ཕྲོགས་པས།
དེ་ལ་བལྟ་བའི་ཕྱིར་ཕྱོགས་བཞིར་གདོང་བཞི་དང༌། སྟེང་དུ་མགྲིན་པ་དང་བཅས་པའི་གདོང་གཅིག་སྤྲུལ་པ་ལས། སྟེང་གདོང་ལྷ་དབང་ཕྱུག་གི་སེན་མོས་བཅད་པར་བྱས་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་རོ།
བཏང་སྟེ་ངོ་མཚར་བར་གྱུར་པའི་གདོང་བཞི་བསྐྲུན་པས་བྲིས། །མི་ཤེས་མུན་པ་སྤངས་པ་མཁྱེན་པའི་རབ། །སྨྲ་བའི་རྒྱལ་པོར་གྲགས་པ་མཐའ་ཡས་པའི་སྐད་འདིའི་
ནི། །གླིང་བཞིའི་ཁམས་སུ་ཤོང་བའི་གོ་སྐབས་ཅི་ལ་ཡོད་དེ། །སྲིད་པའི་གཙུག་ཏོར་ཞེས་པ་སྲིད་རྩེ་རྒལ་བའི་རྩེར་ཡང་གྲགས་པ་ཕུལ་བྱུང་གི་རྒྱན་ལུད་པར་གྱུར་ཏོ། །ཁྱད་པར་པཎ་ཆེན་ཤཱཀྱ་ཤྲཱིའི་སློབ་མ་མཆོག་རྣམས་ཀྱིས།
།རྟོག་གེའི་འཁྲུལ་པ་འཇོམས་པར་བྱེད་ས་པཎ་ཉིད་ཀྱི་གསུང་ཚད་མ་རིག་པའི་གཏེར་ཞེས་བྱ་བ་དེ། །འཆི་མེད་ལྷའི་གྲོང་གི་ཡི་གེར་ལཱཉྩ་ན་འཁྲུངས་པའམ་བཀོད་པའི་སྐྱེས་བཟང་པོ།
།རྒྱ་གར་བ་རྣམས་ཀྱིས་རྣ་བའི་རྒྱན་དུ་ཡུན་རིང་པོའི་བར་ལ་མཛེས་པར་བྱིན་ནོ། །འཕགས་ཡུལ་དམ་པའི་ཆོས་ཀྱི་ཉིན་བྱེད་ཀྱིས། །ལེགས་པའི་ལམ་ཆེན་པོར་འདྲེན་པའི་སྣང་བ་མཆོག་ཏུ་ཆེར། །གང་ཞིག་ཤར་བ་དེ་ཡིས་བོད་བླུན་པདྨའི་ཚལ་གྱི།
།བློ་གྲོས་ཀྱི་འདབ་བརྒྱ་གྲོལ་ལ་མཚར་ཅི་ཆེ་སྟེ་ཆེ་རྒྱུ་མེད་དོ། །དེ་བས་ན་རྒྱ་གར་མཁས་མང་ཁེངས་པའི་ལག་ལྡན་གླང་པོའི་སྡེ། །གསོད་བྱེད་རལ་པ་ལྡན་པའི་སེང་གེ་ལྕེ་བཞིན་དུ་དེའི་གསུང༌།
།མཛེས་མའི་རྐང་པས་བསྐྲུན་པ་བོད་གངས་ཅན་གྱི། །བསྟན་བཅོས་མྱ་ངན་གྲོང་ཁྱེར་མའི་རྐང་པས་བསྣུན་ཚེ་ཤིང་མྱ་ངན་མེད་པའི་མེ་ཏོག་དམར་པོ་ཁ་འབྱེད་པ་རྟོག་གེ་འབར་བ་ནས་བཤད་པ་དང་སྦྱར་མེད་པ་འཕགས་པའི་ཡུལ་དུ་དར་བ་དེ་རྨད་དུ་བྱུང་ངོ་།
།དེ་ཚེ་རྒྱ་གར་ལྷོ་ཕྱོགས་དཔལ་གྱི་དུམ་བུ་ནས་འཕྲོག་བྱེད་རལ་པ་ཅན་ཞེས་བྱའོ། །སངས་རྒྱས་ཤཱཀྱ་ཐུབ་པའི་ཞི་དུལ་ལ་ལྡང་བའི་སེམས་ཕྲག་དོག་གི་དྲི་ཆེན་པོ་འཐུལ་བ་དེ་ཉིད།
།ཉོན་མོངས་པའི་རླུང་དང་སྦྱར་བའི་མཚོན་གྱིས་ཉེར་སྦགས་པ། །འདོད་པའི་གཡུལ་ངོ་གཤོམ་ལ་ཉམས་སུ་སྤྲོ། །རིག་པའི་ཡལ་ག་སྟོང་དུ་གྱེས་བྱས་པར།
།རྣམ་པར་བལྟ་བའི་མེ་ཏོག་རབ་ཏུ་བཞད་པའི་སྒྲ། །བསྙེངས་པ་དང་བྲལ་བའི་གེ་སར་གྱི་རལ་པ་བསིག་པ་ལ། །དོ་ཟླ་བཙལ་དཀའི་འབྱུང་གནས་ཆེན་

པོ་རྒྱ་གར་ནས། །ཚངས་པ་དང་སོགས་ཀྱི་སྒྲས་དབང་ཕྱུག་དང་འཇིག་རྟེན་གྱི་ལྷ་ཆེན་པོ་རྣམས་རིགས་ཀྱི་བདག་པོའི་ལྷར་གཟུང་བར་བྱས་ལ། །ཕྱི་རོལ་པའི་དྲང་སྲོང་སེར་སྐྱའི་བསྟན་པ་འབྱུང་པོའི་བྱ་ཡི་མིག་ལྟ་བུ་དེ།
།ཚུལ་མིན་ལོག་པར་ལྟ་བའི་མུན་པས་གསལ་བར་བྱེད་པ་ལ་མཁས་པ་དང༌། །གྲུབ་པའི་ཕ་རོལ་ཕྱིན་པའི་མཚན་མོར་བྱེད་ཅིང་། །ནང་གི་རིག་པའི་དེ་ཉིད་སྤྱོད་པ་ལས་ཕྱི་རོལ་དུ། །གར་བའམ་ལོགས་སུ་གྱུར་པའི་མུ་སྟེགས་ཀྱི་སྡེ་པ་མ་ལུས་པ་ཁོངས་སུ་ཆུད་པར་ཡང་གྱུར་ལ།
།སྒྲ་ཚད་མ་ལ་སོགས་པ་ཕྱི་ནང་ཐུན་མོང་གི་རིག་པའི་གནས་ཀུན་ཤེས་པའི་སྤྲིན་གྱི་ཕུང་པོ། །དྲེགས་པས་མྱོས་པའི་སྒྲ་འབྲུག་བཞིན་ཏུ་ལྡིར་བའི་ང་རོ་ཅན།
།མཐུ་དང་གྲགས་པའི་ས་བོན་འགྲེམས་པར་འདོད་པའི། །ས་པཎ་ལ་འགྲན་འདོད་ཀྱི་བློས་རི་ལ་སྤྱི་བོས་བརྡུང་བ་ལྟ་བུའི་རྩོད་པའི་སེམས་ཏེ། །རང་ཉིད་ཉམས་པའི་ཕྱིར་དུ་སྐྱེས་པ་ཡི།
།འཕྲོག་བྱེད་ལ་སོགས་མུ་སྟེགས་ཀྱི་སྟོན་པ་དྲུག་འཁོར་བཅས་རྣམས་འདི་སྐད་དེ། །བོད་ཁ་བ་རི་ཡི་ངོགས་ན་གཽ་ཏ་མའི། །རྗེས་སུ་མཐུན་པར་ཞུགས་པ་བུད་མེད་ཀྱི། །བརྟུལ་ཞུགས་ལྟ་བུ་གྱ་གྱུར་སྤྱོད་པའི་སེམས་འཆང་བ།
།དུལ་བའི་ཚུལ་འཆོས་མཁན་ཞིག་ཡོད་འདུག་པ་དེ་གཞོམ་མོ་ཟེར། །ཐུན་མོང་གི་དངོས་པོ་གྲུབ་པའི་རྫུ་འཕྲུལ་དང༌། །ལྷན་ཅིག་སྐྱེས་པ་ལྟར་མཛེས་དུ་ཀཱུ་ལའི་རས་དཀར་པོ།
།གཤོག་རླབས་བསྐྱོད་པའི་གྲིབ་མ་ས་ལ་འགྲོ་བ་དེ་རྩོད་པ་ལས། །ཕྱི་བཤོལ་ལེགས་པར་བྱེད་པ་ལྟར་རྒྱུག་པ་རབ་རྟོག་གི་རྒྱན་བཞིན་དུ་ནམ་མཁའ་ལ་འཕུར་ཏེ་སོང་ནས། །དཔལ་ལྡན་དྲ་བ་སྡོམ་པའི་ནམ་མཁའ་མཆོག
།དངོས་པོ་ཀུན་གྱི་ཐིམ་པ་གཅིག་པུ་པ། །གསང་བ་བསྡུ་བྱེད་མཁའ་འགྲོ་དུས་མེ་དམར་པོའི་གདོང༌། །ཟུང་འཇུག་དགྱེས་པར་རོལ་པའི་ཧེ་རུ་ཀ་བདེ་མཆོག །དེའི་གནས་གངས་ཅན་ཉེ་ཐུགས་འཁོར་བའི་ཚནྡོ་ཧ།
།ས་ལ་ཁྱད་པར་འཕགས་པ་ཤིང་ཀུན་དང༌། །ཧ་ཅང་མི་རིང་མང་ཡུལ་སྐྱིད་པའི་གྲོང༌། །མིང་དང་མཚུངས་པར་བཀོད་པའི་དོན་གྱིས་ཕྱུག །དུས་མཐའི་འབྱུང་བ་ཆེན་པོ་བཞི་ཁྲོས་པས་ཀྱང་། །མི་བརྫི་བ་རྒྱ་གར་རྡོ་རྗེའི་གདན་ནས་དཔག་བྱའི་ཚད།

།བཅུ་ཕྲག་དྲུག་འདས་པའི་ས་ས་པཎ་གྱི་ཡན་ལག་དྲུག་ཅུའི་གསུང་ཟབ་མོས། །མུ་སྟེགས་ཁོ་རང་གི་ལྟ་ངན་འཇོམས་པ་གསལ་འདྲར་སླེབ་པའི་དུས། །མཐུ་ཆེན་ས་སྐྱ་པཎྜི་ཏ་དེ་ཡི་ཕོ་ཉ་དང་པོ་རུ། །ཟངས་མའི་སྤྲིན་གྱི་འདོ་ལི་ལ་བརྟེན་ནས།
།སློབ་བུ་རིན་ཆེན་བཟང་ཞེས་བྱ་བ་གློག་གི་ལྕེ། །རྣམ་པར་གཡོ་བ་བཞིན་དུ་མཁའ་ལ་སོང་བ། །དེ་མཐོང་ཙམ་ཉིད་ན་འཕྲོག་བྱེད་དགའ་བའི་བློ། །བདེ་བའི་གོ་སྐབས་མེད་པས་ཉིན་མོའི་མཐར་པདྨའི་ཁོང་པ་རུ།
།འཇིགས་རུང་བུང་བ་ཞུགས་པས་བྲེད་ཅིང་འདར་བ་དང་ལྡན་ཡང༌། །ངོ་ཚའི་འདབ་བརྒྱ་ཁ་རུ་དམ་པས་བསྡམས་ནས་མི་སྨྲ་སྟེ། །དེ་ཡི་རྗེས་སུ་འབྲང་བའི་འཁོར་འགའ་ཞིག་གི
།ཡིད་ལ་བརྣག་པ་སྟེ་བཟོད་དཀའི་རི་མོ་དོག་པ་འཁྱིལ་ནས་བསམ་པ། །རང་གི་བླ་མ་སེམས་ཀུན་དུ་འཁྲུལ་པ་ཡིས། །ཕྲོགས་པའི་བློ་འདི་ལ་སུས་ཀྱང་བསླབ་པའི་མཐུ་ཡོད་པ་མིན་ཏེ་ཉན་བའི་ཐབས་ནི། །ས་པཎ་གང་གི་སློབ་བུའི་ཐ་མ་འདི་ལ་ཡང༌།
།མཆོག་གི་ཆོས་གྲུབ་པའི་ཆོ་འཕྲུལ་ཆེན་པོ་འདི་ཙམ་མངའ་བས། །སྲིད་པ་ཟིལ་གྱིས་རྣམ་པར་གནོན་པས་བཟོད་ནུས་པ་མིན་ན། །ཀྱེ་མ་དེ་དངོས་རང་ཉིད་ལ་སྨོས་ཀྱང་ཅི་དགོས་ཏེ།
།མེ་དཔུང་གནམ་དུ་མཆོང་བར་སྲོག་ཆགས་ཕྱེ་མ་ལེབ་ཀྱིས། །རྒོལ་ན་རང་ཉིད་ཀྱི་སྟོབས་འཇོམས་པ་ཆོས་ཉིད་ཡིན། །དེ་བས་དངོས་ཅག་རྣམས་རང་ཕྱིར་བཟློག་པར་བྱས་ནས། །ལེགས་ཞེས་མགྲིན་ལ་དབྱངས་ཀྱི་སྒྲ་གཅིག་པར་བྱས་ནས་འགའ་ཞིག་ཕྱིར་ལོག་གོ
།སྐབས་དེར་མཁས་པར་རློམ་པའི་སྙིང་ལ་ཡིད་སྲུབ་སྨོད་པའི་ང་རྒྱལ་མདའ། །ཟུག་པའི་ཟུག་རྔུ་དྲག་པོའི་སྡིག་པ་འཕྲོག་བྱེད་སྙིང་རྗེ་དམ་པའི་དཔྱད།
།དྲི་མེད་དཀྱིལ་འཁོར་ཕ་རོལ་དང་མཐའ་ཡས་པའི་ར་བ་ཡངས་པོ་འཛིན་བྱེད་པས། །སྤང་བྱ་ཐམས་ཅད་ཕྱིས་མི་ལྡང་བའི་རིག་ལམ་སྦྱིན་ལ་དཀར་བས་གཤེགས་པར་མཛད་དེ། །དྲན་དབང་མཁས་པ་དང་གྲུབ་པའི་འཁོར་ནི་རི་རབ་ཀྱི།
།ཉི་ཟེར་གྱི་རྡུལ་གྲངས་དང་མཉམ་པའི་གཞལ་བྱ་ཡིས། །སྲིད་པའི་ཁེངས་པ་ཐུང་ངུར་བྱས་པ་ན། །བྱེད་པོ་སྒྱུ་མའི་ཁང་པར་བག་གིས་ཞ། །དཀར་པོའི་ཕྱོགས་སུ་གནས་པའི་ལྷ་ཡི་ཞལ་རྣམས་གསལ་བར།
།བསྟན་པ་མཐའ་དང་བྲལ་བའི་

ཚོགས་ཆེ་བས། །བར་སྣང་འཛུམ་གྱིས་མཆོད་པའི་ངོ་མཚར་གྱི་རྒྱུུ་གང་ཡིན། །འདྲི་བ་བཞིན་དུ་ས་འོག་ཀླུ་ཡི་དཀྱིལ་འཁོར་མཐའ་དག་ཀྱང་ས་སྟེང་དུ་རྫོགས་རབ་རྟོག་གི་རྒྱན་པར་གྱུར་ཏོ། །དཔུང་པ་འདོད་དགུའི་མཛོད་ཀྱི་ཀ་བ་ཅན།
།གནོད་སྦྱིན་གྱི་ཚོགས་རྣམས་ནོར་བུའི་ཆར་འབེབས་ཤིང་ནམ་མཁའ་ལྡིང་དེ་རྣམས་ནི་ལག་ན་ཐོགས་པའི། །བུམ་པ་བཟང་པོ་གང་བའི་འཆི་མེད་རོ། །རྟག་པ་བདུད་རྩིའི་ཆུ་བོ་བསྒྲེང་བའི་སྒྲས།
།ལྟོ་འཕྱེའི་ཚོགས་རྣམས་གཉིད་ལས་སད་དེ་གཏི་མུག་གི །མུན་པ་རྒུད་པའི་སྣང་བ་མཆོག་གི་རླབས་ཆེན་པོ། །མཐོང་ན་མི་མཐུན་པ་མེད་པ་དེ་ལ་ལྷ་མ་ཡིན་གྱི་དབང་པོ། །ཐགས་བཟངས་རྒྱལ་པོ་སྡེར་བཅས་ཡང་དེར་བལྟ་བར་གྱུར་ཏོ།
།དྲི་ཟ་དང་མིའམ་ཅི་རྣམས་ཀྱང་དགའ་བའི་གླུ་དག་དང༌། །རྒྱུད་མངས་བསྲེས་པའི་སྒྲ་ཡི་རྒྱ་མཚོ་ལས་སྐྱེས་པའི། །རིན་ཆེན་མི་ཟད་ཚིག་གི་འབྱོར་པ་བདུད་ཚར་གཅོད་པའི་དུས་སུ་བླང་བའི་
དབྱངས། །དྲུག་ལས་སྐྱེས་པ་དང་ཁྱུ་མཆོག་གི་ངེས་པས་བསྟོད་པར་བྱེད་དོ། །དགའ་དང་སྐྱི་གཡའ་གཉིས་ལྡན་དུ། །བླང་བའི་སྤུ་ལོང་གི་གོས་ཅན་རྣམས་ལུས། །ཉིན་ཡང་ཟླ་འོད་གསར་པ་ཡིས།
།བྱུག་པ་ལྟར་དཀར་བ་རྣམས་ཀྱི་དབུས་སུ། །འགྲོ་ཀུན་ཕྱག་འཚལ་བའི་ལུས་རེ་ཡང༌། །སྣང་བརྙན་བརྒྱ་རུ་ཟློས་པའི་གར། །རབ་ཏུ་གསལ་བ་འཛིན་པ་ནོར་བུའི་ཁྲི་འབྱོར་པ་རྒྱ་ཆེའི་རྒྱན་དེ་ལ།
།དཔལ་ལྡན་རྩོད་པའི་ཁྱུ་མཆོག་ས་སྐྱ་པཎྜི་ཏ་དེ་ཉིད་བཞུགས། །རིན་ཆེན་གདུགས་མང་ནམ་མཁའ་ལ། །དགོད་པས་ས་པཎ་གང་གི་གཙུག་ཏོར་གྱི་རྩེ་མོ། །བལྟར་མི་མངོན་ཡང་མཐོང་དུ་རེ་བའི་བསམ་པས། །རིང་དུ་འཕགས་ཤིང་འཁོར་བ་བཞིན་ནོ་རབ་རྟོག་རྒྱན།
།མགྲིན་པ་དབྱངས་ཅན་གྱི་གྲོགས་པོར་གྱུར་པ་དེ་ལས། །སཾ་སྐྲྀ་ཏ་ལྷ་ཡི་སྐད་ཀྱིས་ཤིས་པའི་ཚིག་ཙམ་རེ། །སྔོན་དུ་བཏང་བར་བྱས་ནས་མུ་སྟེགས་བྱེད་དེ་རྣམས།
།ཆེན་པོའི་སྟང་ཀས་འགྱིང་བར་བྱེད་བཞིན་དུ། །རི་དྭགས་ཀྲྀཥྞ་ས་རིའི་ལྤགས་སྟེངས་སུ་འཁོད་པའི་ཚེ། །བདག་ཉིད་ཆེན་པོའི་གཟི་བྱིན་གྱི་ཕུང་པོ་མཐོང་བ་ཙམ་ན་ཡིད་ཞུམ་པའི་ཚ་བས་ཉེན་པ་ལ།
།འགྲམ་པའི་དཀྱིལ་འཁོར་ཡ་ང་ནས། །དངུལ་ཆུའི་བསིལ་བས་བྲན་པ་བཞིན་རབ་རྟོག་གི་རྒྱན། །དེ་ནས་འཕྲོག་བྱེད་འདི་

སྐད་ལོ། །བརྟན་གཡོའི་བྱེད་པོ་གཅིག་པུ་པར། །སྲིད་པས་བསྐོས་པའི་ལྷ་ཚངས་ཆེན་ལས། །ལྷག་པའི་སྐྱབས་གཞན་དམིགས་སུ་མེད། །མེས་པོ་དེ་ཉིད་ནས་བརྩམས་ཏེ་དྲང་སྲོང་གི་རྒྱུད། །གཙང་མའི་རིགས་འཛིན་པ་ཁོ་བོ་ཅག
།དཀོན་མཆོག་གསུམ་གྱི་སྐྱབས་གནས་དང་གཽ་ཏ་མའི། །རིང་ལུགས་དག་ལ་ལྟོས་མ་མྱོང་ཞེས། །སྨྲ་བ་དེ་ལ་སྙིང་རྗེ་དཀྱིལ་འཁོར་དེ་ཀུན་རྫོགས་པའི་ཐུགས། །ཡུལ་གང་ལ་ཡང་གཡོ་བ་མེད་པའི་མཚན་མ་དང་ལྡན་པའི་ཤེས་རབ་ཀྱི།
།དབང་ཕྱུག་རྨོངས་པའི་དགྲ་བཅོམ་པར་མཛད་པའི་ཞལ་གྱི་མཆུ། །དམར་གསལ་དུ་སྦྱོར་བས་ལན་གསུངས་པ། །དྲང་སྲོང་ཞེས་བོད་པ་མཛད་ནས་ཁྱོད་རང་བསྐལ་པའི་མིག་དག་ལྡོངས་ཚོ་ཁྱབ་བདག་སྣང་བའི་བདག་པོ་ཉི་མ་ཆེན་པོ་དེ་ཉིད།
།རིས་མེད་དུ་ཤར་ཡང་མཐོང་བྱར་མེད་པ་དེ་སུ་ཞིག་གི་ལས་ཀྱི་མཐའ་ཡིན་པ་ལ་ལྟོས་ཤིག །རང་ཉིད་གཅིག་པུར་གནས་ཀྱང་རང་ལུས་ལས་སྐྱེས་གཉིས་པའི་གྲོགས་པོ་གྲིབ་མའི་གཟུགས་དེ་ཡང་།
།ཁྲེལ་བས་སྨྲ་བཅད་ཀྱི་ཟོལ་ལ་རྟེན་པར་བྱེད་ན་དེ་བས་ཁྱོད་ཉིད་སྡིག་པའི་གཏམ་དེ་དག་ཡོངས་སུ་སྨྲ་བར་མ་བགྱིད་ཅིག །དེ་ཕྱིར་ནམ་མཁས་གར་ཁྱབ་པའི། །དབྱིངས་གང་སངས་རྒྱས་ཐུབ་པ་དེའི་རང་བཞིན་ཡིན་ཏེ།
།མ་གུས་པའི་སེམས་འཆང་བ་ཁྱོད་རང་ཡང༌། །ཡེ་ཤེས་དེར་དབྱིངས་གཅིག་ཐིམ་པ་ལས་གུད་དུ་མེད་ཅིང་། །ཁྱོད་ཀྱི་རྣམ་འདྲེན་ཚངས་པ་གདོང་བཞི་པ། །ངེས་པར་ཐུབ་པ་མཆོག་ལ་དད་པ་ཡིན་ཏེ།
།དེས་ན་ཚངས་པ་གང་གི་མགོན་པོར་གྱུར་པའི་སངས་རྒྱས་དེ་ལ། །ཁྱོད་ཅིའི་ཕྱིར་དད་པ་དང་འདུན་པ་ལྷོད་པར་བྱེད་པ་ཡིན་ནམ། །ཚངས་པ་དེ་ཉིད་ཀྱི་ཀྱང་རྨོངས་པ་ཆེན་པོ་འཁོར་བ་ཡི།
།མངལ་གྱི་རྒྱ་ལས་ཐར་པར་མ་གྱུར་པ་དེའི་ཕྱིར། །གཏི་མུག་མུན་པའི་དྲ་བ་ཆེན་པོས། །བཅིངས་ནས་མནལ་བ་སྟེ་གཉིད་དུ་སོང་བ་མ་ཡིན་ནམ། །ཞེས་སོགས་རྒོལ་བའི་གླང་ཆེན་ཁྱུར། །འཇིགས་པ་མེད་པའི་སེང་གེ་ཞུགས་པའི་སྐད་ཀྱི་ང་རོ།
།དང་པོར་བསྒྲགས་པ་ཙམ་ཉིད་ན། །འཕྲོག་བྱེད་དེའི་སྙིང་བཟོད་དཀའི་དོགས་པས་ནོན་པར་གྱུར་ཏ་རེ། །ཐ་སྙད་ཀྱི་སྤྲོས་པར་ཟད་པའི་མཐའ། །མེད་ཀྱང་རང་ཉིད་ཚིག་གིས་དབུལ་བའི་བློར།
།སེམས་འཁུ་བར་གྱུར་པའི་ཕྱིར་འགྱུ་བ་བསྡུས་པ་ཡི། །རེ་ཞིག་ཅི་ཡང་མི་སྨྲའི་

རྫུ་ལ་བརྟེན་པར་གྱུར་ཏོ། །དུས་དེ་སྲིད་ནས་བརྩམས་ཏེ་འཇིག་རྟེན་གྱི་མིག་ཉི་མ་དེ། །ས་པཎ་གང་གི་ཡ་མཚན་མཐོང་བ་ཡིས། །བསྐོར་བ་བྱེད་བཞིན་ཤར་བའི་གྲངས། །ལན་བཅུ་གཉིས་འདས་པའི་བར་ཉིད་ལ། །སྔོན་ཆད་གཞན་གྱིས་ཐོས་དཀའ་བའི།
།དགག་སྒྲུབ་ཚིག་གིས་སེམས་མེད་ཀྱི། །རི་བོ་རྣམས་ཀྱང་འགུལ་བར་བྱེད་པའི་གཏམ། །མཁས་པའི་རྣ་རྒྱན་རིན་ཆེན་སྤྲོས། །རྣམ་པར་རྟོག་པའི་འཕྲོ་འདུ་ཡི། །ས་བོན་ཁྱད་དུ་མེད་པའི་རྒྱུན།
།འབའ་ཞིག་པ་བཞིན་རིག་པའི་མཐུ་དང་ལྡན་པ། །རྩོད་པ་རྒྱལ་ཕམ་ཕལ་ཆེར་རེ་མོས་ཅན་དུ་གྱུར་པ་ལས། །མུན་པས་འོད་ཀྱི་སྣང་སྒྲིབ་པའི་ཆོས་དེ་འདྲ། །ནམ་ཡང་སྲིད་པ་མིན་པའི་དབང་པོ་རུ།
།གནམ་གྱིས་བསྐོས་པ་བཞིན་དུ་རྟ་ལྗང་ཅན། །འཆར་བར་བྱེད་པ་བཅུ་གསུམ་པའི་གདུགས་དེ་ལ། །དཀར་བ་ནང་པའི་བསྟན་པ་དང་ནག་པའི་ཕྱི་པ་ཕྲིན་བསྟན་པ་སྟེ་ལས་ཀྱི་རླབས་ཆེན་པོ་གཉིས། །རྣམ་པར་གཡོ་བས་ཡིད་བརླན་པ།
།སོ་སོའི་གྲུབ་པའི་མཐའ་བཟུང་སྟེ་རང་རང་གི་བསྟན་པ། །རྒྱལ་བའི་རུ་མཚོན་ཉིད་དུ་ཞེས་རང་རང་གི་བསྟན་པ་རྒྱལ་དུ་བཙུགས་ནས་དམ་བཅས་པ་ནི། །འཇིགས་མེད་སྤོབས་པའི་མཐུ་ལས་གྲུབ་པའི།
།ལུང་དང་རིགས་པ་རྣོན་པོ་ཡིས། །ཕས་རྒོལ་གྱི་སྙིང་ལ་གནས་སར་ཕུག་པའི་བུ་ག་བཀོད་པའི་ཤུལ་དུ། །རང་གི་གཞུང་ལུགས་འགྲན་པར་ནུས་པ་སུ་ཡིན་པ་དེ་གང་ཞིག །རྩོད་པ་ལས་རྒྱལ་བར་གྱིས་ལ་སུ་ཕམ་པ་དེའི་སྒོ་གསུམ་གྱི་ཡུལ།
།མི་ཕྱེད་པའི་དད་པས་དངོས་ཀུན་རྩོད་པ་སུ་རྒྱལ་བ་དེར་བཏུད་པར་གྱིས་ལ། །རང་རང་གི་སྔར་བཞེད་པའི་གྲུབ་མཐའ་དང་ལྷན་ཅིག་ཏུ། །སོ་སོའི་ཆ་ལུགས་ཀྱི་རྟགས་དང་མཚན་མ་ཐམས་ཅད་ཀྱང་རྩྭ་བཞིན་དུ་ཐོང་ཅིག་ཅེས།
།ཀུན་ལ་ཉེ་བ་དང་འཁོན་མེད་པར་སར་དྲང་པོར་གནས་ཤིང་། །རྒྱུ་དང་མི་རྒྱུའི་འགྲོ་བ་ཀུན་གྱི་བརྟེན་དུ་གྱུར་པ་པའི། །ལྷ་མོ་བསྟན་མ་དེ་ཉིད་བདེན་པའི་དཔང་པོར་གནས་པར་གྱིས་ལ།
།རྩོད་པའི་གཡར་དམ་ཆེན་པོ་བྱས་པའི་ཚེ། །འཕྲོག་བྱེད་ཀྱིས་ནི་ཀུན་གསལ་ནམ་མཁའ་ལ། །རྐང་སྟེགས་འཆའ་བ་དང་རིག་པའི་སྒོ་ཆེན་པོ། །ཇི་སྙེད་ཅིག་དབྱེ་བ་ཡངས་པའི་ངག
།བཟོད་ནུས་མིན་པ་དེ་འདྲའི་ལམ་དུ་ཅི་སྟེ་སྡོད་པར་ནུས། །སྙམ་སྟེ་རང་རྒྱུད་ཡོན་ཏན་ཆེན་པོའི་མཛོད་བཟུང་ཡང༌། །སྐྱེ་བ་གཞན་གྱི་བག་ཆགས་འཇིགས་སུ་རུང་བའི་

རྗེས། །འགྲོ་བ་བཞིན་དུ་མཁས་པ་བཟད་རིང་དང༌། །འོ་ཡུག་པ་རིག་པའི་སེང་གེ་ལ་སོགས་བྲོས་པར་བྱས་སོ། །ཚུལ་དེར་སྐྲག་པས་ནམ་མཁའི་ནོར་བུ་ཉི་མ་ཡང༌། །དགོངས་མོའི་ཐུན་མཚམས་ཀྱི་རྐང་པའི་སྟེགས་ལས་མཆོངས་ཏེ་སོང་བ་བཞིན་དུ་ནུབ་པར།
།རི་རབ་ལྷུན་པོའི་ཕག་ཏུ་གཟིམས་ནས་ཕྱི་ནང་གི་གྲུབ་མཐའ་དགག་སྒྲུབ་ཀྱི། །རྒྱལ་ཕམ་ཅི་ཞིག་འབྱུང་ངམ་བསམ་པའི་རྨི་ལམ་སྒུག་རབ་རྟོག་གི་རྒྱན། །དེ་ཚེ་མཚན་མོའི་བདུད་ཀྱི་དགའ་མ་མིག་སྨན་གྱི།
།སྐྲའི་ལན་བུ་སྟུག་པོ་ས་ལ་འཁྱིལ་བ་ཞིག །དལ་གྱིས་བྱུང་བར་གྱུར་པ་སྟེ་རང་གི་ཆོས་ནག་པོ་འཇོམས་པའི། །མཚན་མ་མཐོང་བའི་ངོ་བཞིན་དུ་ནག་པའི་མཐར། །སྤྱི་བོ་ཚངས་པའི་ཡུལ་སས་མཆོད་པ་ས་སྐྱ་པཎྜི་ཏའི་ཞབས་སེན་གྱི།
།ཆ་བཞིན་དུ་བདེ་འབྱུང་དབང་ཕྱུག་གི་གཙུག་ན་བཞག་ཅིང་སྩལ་བའི། །རྒྱན་གྱི་ཁང་པ་བརྩེགས་པ་ཆ་བཅུ་དྲུག་པ། །ཟླ་བ་དག་པའི་སྣང་བ་རབ་ཏུ་འབྱམས་པ་ཤར་བར་གྱུར་ཏེ།
།ཆུ་སྐྱེས་ལོང་བ་ཏིང་ངེ་འཛིན་གྱི་ཡོན་ཏན་རྣམས་དང་ལྷན་ཅིག་ཏུ། །མི་གནས་པའི་བསྐལ་པ་མཆོག་ཏུ་བཟང་བའི་ཀུ་མུ་ད། །ཡང་དག་ལམ་དུ་གྲོལ་བའི་མིག་ཐོབ་སྟེ། །ཀུན་དགའ་ཁོངས་ནས་དགོད་པས་ས་གཞི་ཐམས་ཅད་རྒྱན་པར་བྱས་སོ།
།སྲིད་པ་ཀུན་ན་རྩོད་པ་བྲལ་བ་ཡི། །སྣང་བས་རྗེས་སུ་འཛིན་པའི་ཆོ་འཕྲུལ་གྱི་འཕྲིན། །ཁྱེར་བའི་ཐོ་རངས་ཀྱི་བསམ་པ་དཀར་པོའི་སྒོ། །ཕྱེ་བ་ཙམ་ཉིད་ནས་ལེགས་པའི་ཡོན་ཏན་གྱི་སྣང་བ་བརྩམ།
།ས་པཎ་རང་གི་གང་ན་ལྷ་དང་སྔགས་གཞན་ཡང་མེད་པའི། །མཆོག་གི་དངོས་པོ་ཐམས་ཅད་འདིར་ཕྱོགས་གཅིག་ཏུ། །བྱས་པ་དེ་ཡང་ལྷག་པའི་ལྷ་ཡི་ནུས་མཐུར།
།ཀུན་ཡིད་ཆེས་པར་བྱ་བའི་ཕྱིར་ལྷ་ལ་གསོལ་བ་གདབ་པའི་ཚུལ་ཙམ་བསྟན་ལ། །འགྲོ་བ་ཀུན་ལ་ཐུགས་རྗེ་གྱ་ནོམ་པ། །རིས་མེད་དུ་བརྡལ་བའི་འཕགས་པ་ཝ་ཏི་དང༌། །མངོན་སུམ་དུ་དོན་གཉིས་བརྗིད་པའི་བཀའ་རུ་བགྲོས་བྱས་ཀྱི།
།འབྲས་བུ་མཆོག་གི་ཆོས་གྲུབ་པའི་གཡུར་གྱིས་ཟ་བ་སྟེ་ལྕི་ཞིང་དུད་ལ། །ཤིན་ཏུ་རབ་གསལ་ཞི་བ་མཐའ་མེད་པར། །དུད་པའི་སྤྱན་གྱི་ལམ་དུ་རྫོགས་པ་ཡི། །སངས་རྒྱས་ཐམས་ཅད་སྐྱེ་བས་ན་བླ་ན་མེད་པའི་རིགས་ཀྱི་མཐོ་

བའི་མ་གཅིག་ཏུ་གྱུར་པ། །མྱུར་སྐྱོབ་ཀྱི་ལྷ་མོས་སྒྲོལ་མ་ལུང་དུ་བསྟན་པ་ཡང་བྱིན་པར་མཛད་ཅིང་། །བདེ་བར་གཤེགས་པ་ཀུན་གྱི་ཐུགས་ཀྱི་བཅུད་སྙིང་པོའི་ཟ་བར་བྱེད་པའི་ལུགས་ལ། །མཁས་པ་ཡེ་ཤེས་ཀྱི་ལོངས་ལ་སྤྱོད་པའི་མཛོད་ཆེན་པོའོ།
།རྣམ་པ་ཐམས་ཅད་མཁྱེན་པའི་མཚང་བརྟོལ་བའི། །འཕགས་ཆེན་འཇམ་པའི་དབྱངས་ཀྱི་བློ་གྲོས་ཀྱི་མཆོག་སྩལ་བར་མཛད་དེ། །དེ་ལྟར་འགྲོ་བའི་ལྷའམ་བླ་མར་གྱུར་པ་དེ་ལ་ཡེ་ཤེས་ཀྱི་ལྷས་བྱིན་གྱི་བརླབས་པ་ཡིས་ནི།
།མཚུངས་མེད་སྤོབས་པ་རྒྱས་དང་ནམ་ལངས་པ་གཉིས་པོ་ལེགས་བྱས་ཀྱི་སྣང་བ་སྤེལ་བ་ལ། །འགྲན་པ་བཞིན་དུ་གསལ་བ་མངོན་སུམ་དུ་ཟིན་ནས། །མུན་པའི་ཡིད་ཅན་དེ་དག་རེ་བའི་ཐག་པ་ཅན།
།དཔལ་ལྡན་ཉིན་མོའི་དབང་ཕྱུག་སྣང་བ་དམ་པའི་གཏེར། །ཤར་བ་ཁོ་ནས་སྣོད་ཀྱི་འཇིག་རྟེན་འདི། །བཀྲ་ཤིས་ཆེ་བས་བདག་ཏུ་འཛིན་པའི་རྫས་ཀྱི་མཆོག །ལི་ཁྲིའི་སྣང་བ་བརྒྱ་དང་ལྡན་པས་འབྱོར་པར་བྱས་སོ།
།རྒོལ་བ་དང་ཕྱིར་རྒོལ་བའི་རིག་པའི་མཚོན་པོའི་ལམ་དུ། །གྲུབ་པའི་མཐའ་ཆེན་སྤུངས་པའི་སྲོག་ལེན་པར། །འགྲོ་བའི་ཏིང་ངེ་འཛིན་གྱི་ཡོན་ཏན་ཤེས་བྱ་ཕ་མཐའ་མེད་པ་ཅན།
།རྩོད་པའི་ཕྱི་མཐའ་རྫོགས་བྱེད་གྲ་རུ་ཞུགས། །འཁོར་བའི་འཇིང་ལྟ་བུར་ཟབ་པའི་སྒྲ་དང་ལྡན་པའི་ཆོས། །ཚངས་པ་ལ་སོགས་སྲིད་པའི་ལྷ་ཆེན་རྣམས་ཀྱི་བསྟན་པའི་གནས་ཚད་གང་ཡིན་པ་དེ་ནི།
།ད་རེས་བདག་གི་ལུང་དང་རིགས་པའི་ཁྱད་པར་འདིར་ཐུག་སྙམ་པའི་སེམས་ཀྱི་ཁུར་ཆེན་པོ་སྟེ་བདག་ཉིད་རྩོད་པ་རྒྱལ་བར་གྱུར་ན་ནི་ལྷ་རྣམས་ཀྱི་བསྟན་པ་གནས་པར་གྱུར་ལ། །ཕམ་པར་གྱུར་པ་དེའི་ཚེ་བསྟན་པའི་མཐའ་རྫོགས་སོ།
།ཚངས་རིས་སྟོན་པ་འཕྲོག་བྱེད་དགའ་བོ་དེ་ཡིས་ཇི་སྐད་དུ་བརྗོད་ན། །ཤཱཀྱའི་རིགས་ཀྱི་ཏོག་དམ་པར་གྱུར་པ། །ཤཱཀྱ་སེང་གེ་དེ་ཡི་རྟགས་དང་བརྟུལ་ཞུགས་དེ་དག་ཁྱོད་ཀྱི།
།འཛིན་ན་ཞྭ་དང་གོས་གོང་བ་ཅན་དང་ལྷྭམ་ལ་སོགས་པ་འདི་རྣམས། །ཐུབ་པ་གང་གི་གཞུང་ལུགས་དང་ཅིས་མ་འགལ་ཏེ་འགལ་ལོ་ཞེས་སྨྲས་པ་ན། །ལན་མཛད་པ་ངེད་ཀྱི་འདུལ་བ་དམ་ཆོས་འབུམ་སྡེ་འདི་ཡི་གཞུང་ལས།
།དངོས་སུ་བསྟན་པའི་གནང་བཀག་གི་རྣམ་པར་དབྱེ་བ་ནི་རྒྱ་གར་འཕགས་ཡུལ་མ་ག་དྷ་སོགས་ཀྱི་གདུལ་བྱའི་ཆེད། །ཁོ་ན་ཉིད་ལ་དགོངས་པ་ཡིན་མཐའ་འཁོབ་བོད་ཀྱི་ཡུལ་ཁ་བ་ཅན་པ་འདི་ཡི། །ལྗོངས་སུ་ཞྭ་དང་གོང་བ་ཅན་ལ་སོགས་པ་དེ་ནི་དོན་ཐོབ་གྱིས་

གནང་བས་ན་ལེགས་པར་གསུངས་པའི་ཆོས་འདུལ་བ་དང་འགལ་བའི་རྐྱེན་མེད་དོ་ཞེས། །སྒྲུབ་ངག་རྣམ་པར་དག་པའི་སྒྲ། །སྟོན་ཀའི་མཁའ་དྲི་མ་མེད་པ་ལས་བཏུས་པ་ན། །མ་རིག་པའི་བཤེས་སུ་གྱུར་པའི་དྲང་སྲོང་མདོངས་མཐའ་ཅན་དེ་དག
།སྐད་མི་འབྱིན་པར་སུན་ཕྱུངས་ཏོ། །ཡང་ཁོ་ན་རེ་སྲིད་པ་འདི་ན་བརྟན་པ་སྣོད་དང་གཡོ་བ་བཅུད་ཀྱི་ཚོན་རིས་བརྒྱའི་མདངས། །སྣ་ཚོགས་མ་འདྲེས་རང་རང་གི །གཟུགས་གསལ་བ་དེ་བྱེད་པ་པོས་གཙོ་བོ་གཅིག་ཉིད་ཀྱིས།
།ཁྱབ་པར་བྲིས་པའི་མཐུ་ཡིན་ལོ། །ལན་མཛད་པ་སྐྱེ་འགག་གནས་གསུམ་དང་བྲལ་བས་ངོ་བོ་ཉིད་ཀྱིས། །མེད་པའི་ཕྱིར་གཙོ་བོ་ནི་སྣོད་བཅུད་ཀྱི་བྱེད་པོ་མིན་ནོ། །གཞན་ཡང་བརྟན་པ་སྣོད་ཀྱི་འཇིག་རྟེན་དང་གཡོ་བ་བཅུད་ཀྱི་སེམས་ཅན་རྣམས་རིམ་གྱིས་བྱུང་བའི་ཕྱིར།
།གཙོ་བོ་རྟག་པས་བྱས་པ་དང་འགལ་ལོ། །དེས་ན་གཙོ་བོའམ་རང་བཞིན་གཅིག་ལས་མི་གཡོ་བ་ཡིན་ཡང༌། །འཕྲལ་སྣང་གར་མཁན་ལྟ་བུ་འདི་ཡི།
།བྱེད་པོ་ཟླ་མེད་ཡན་གར་བ། །དེ་ཡང་འདི་ན་མ་དམིགས་སོ་ཞེས། །ཁོང་མི་ཁྲོ་བརྩེ་བས་བརླན་པ་ཡི། །རེག་པ་བསིལ་བའི་ལན་དེ་སྐད་བཏབ་པས། །འཕྲོག་བྱེད་ཡིད་ལ་བཟོད་དཀའི་མེ།
།འབར་བས་རང་གཞུང་ལུགས་ངན་པ་ཚིག་མི་འོས་ཤིང་འོས་པའི་རྒྱུའི་རྒྱན། །ཡང་ཁོ་ན་རེ་ཀུན་ལ་ཁྱབ་པའི་འཇུག་པ་རྒྱ་ཆེར་ཡངས་པ། །ནམ་མཁའ་ཇི་བཞིན་མཐར་མེད་པ་འགྲོ་ཞིང༌། །ངོ་བོ་གཅིག་རང་དུ་བདེན་ལ་གཞན་དུ་འཕོ་མེད་པ།
།དེ་འདྲ་གཙོ་བོའི་རང་བཞིན་ཡིན་ནོ་ཞེས་ཟེར། །ལན་མཛད་པ་ཀྱེ་མ་ཞེས་སྙིང་རྗེའི་གསུང་སྔོན་དུ་བཏང་ནས་ཡུལ་ལ་འཇུག་པ་རྡུལ་དང་ཡུལ་ལ་བློ་ཁ་མ་ཆོག་པ་མུན་པ་དང་ཡུལ་ལ་གསལ་པར་འཇུག་པ་ཆེན་པོ་སྙིང་སྟོབས་ཀྱི།
།ཡོན་ཏན་གསུམ་དང་ལྡན་པའི་དངོས་པོ་དེ་གཙོ་བོ། །ཆ་མེད་གཅིག་ཏུ་བདེན་པར་འདོད་པའི་འགལ་འདུ་ཅན། །གྲངས་ཅན་པ་ཁྱོད་ཀྱི་རིག་པ་འདི་ཅི་ཞིག་ཡིན་ཏེ་སྙིང་པོ་མེད་དོ།
།ངོ་བོ་ཉིད་དང་བྲལ་བའི་སྟོང་པ་དེ་ཡིས། །དུས་བསྟན་དུ་ཡོད་པའི་ཤེས་བྱའི་འབྲས་བུ་འབྱིན་པར་བྱེད་ན། །རང་རང་གི་འབྲས་བུ་དང་མི་ལྡན་པའི། །ཆོས་དེ་འདྲ་འཇིག་རྟེན་འདི་ན་དཀོན་པར་ཐལ་ལོ་ཞེས།
།རྩོད་པའི་འདུན་ས་གང་དུ་མི་ཡི་སེང་གེ་བདག་ཉིད་ཆེན་པོ་དེས། །སྔར་རྒོལ་སོ་གཉིས་གླང་པོའི་ང་རྒྱལ་གྱི་དྲེགས་བཅོམ་པས། །ཁེངས་པ་བཏང་བཞིན་འགྲམ་ལ་གནས་པ་ཡི། །སྒྲ་དར་དིར་དུ་སྒྲོགས་པའི་བུང་བ་དེ་དག་རྒྱང་རིང་དུ་འཕུར་ཏེ་སོང་ངོ་།
།ཡང་ཁོ་ན་རེ་དཔེར་ན་རྦ་

རླབས་དང་ཆུ་ཡི་ཟེགས་མ་དག་ནི། །སྐྲུན་བྱེད་ཉེ་བར་ལེན་པའི་བྱེད་པ་པོ་བདུད་རྩིའི་ཆུ་གཏེར་ཡིན་པ་བཞིན་དུ། །སྲིད་དང་སྲིད་པ་བྲལ་ཇི་སྙེད་པ་ཐམས་ཅད། །ཉེ་བར་ལེན་པའི་བྱེད་པོ་གཙོ་བོ་གཅིག་གིས་སྒྲུབས་སོ་ཞེས་ཟེར་བ་ལ་ཟེར།
།ལན་མཛད་པ་ཉེ་བར་ལེན་པའི་རྒྱུ་གཅིག་ལས། །འགལ་བའི་འབྲས་བུ་འཁོར་བ་དང་མྱ་ངན་ལས་འདས་པ་གཉིས་འབྱུང་བ། །འདི་ཀོ་མི་འཐད་དེ་མྱ་ངན་ལས་འདས་པ་ནི་ཐར་པ་དོན་དམ་དང༌།
འཁོར་བ་ནི་ཀུན་རྫོབ་ཟག་བཅས་ཡིན་པའི་ཕྱིར། དཔེར་ན་རྒྱུ་མེ་ལས་འབྲས་བུ་བསིལ་བ་དང༌། །མ་ཁུ་བྱུག་གི་བུ་ལ་བྱེ་ཁྲ་མི་འབྱུང་བ་བཞིན་ནོ། །ཞེས་པ་རིགས་པར་ལྡན་པའི་གསུང་ཚིག །སྨྲ་བའི་མཆོག་གི་རལ་གྲི་རྣོན་པོ་ཡིས།
།འཁྲི་ཤིང་གཡོ་བའི་ལྕེ་དང་ལྡན་པས། །འཁྲུལ་པས་ལོག་པར་ལྟ་བའི་དྲ་བ་ཚང་ཚིང་དེ་དག་བཅད། །ཡང་ཁོ་ན་རེ་སིམ་པ་དང་བར་མར་ཉམས་སུ་མྱོང་བ་ཡི། །ཚོར་བ་བདེ་བ་དང་བཏང་སྙོམས་ལ་སོགས་ཀྱི་བློ་རྣམས་ནི།
།སེམས་མེད་པའི་བེམས་པོ་ཐོགས་བཅས་ཀྱི། །དངོས་པོར་འདོད་པ་ངེད་གྲངས་ཅན་པ་ཀྱི་ལུགས། །ཡང་ནི་མཁས་པས་ལན་བཏབ་པ། །ཡིད་བདེ་སེམས་ཀྱི་རང་བཞིན་ཏེ། །རང་ཡུལ་རིག་དང་རང་ཡུལ་མྱོང་བ་དང༌།
།རང་གི་དེ་མ་ཐག་འབྲས་ངེས་པའི་ཤེས་པ་འདྲེན་པར་བྱེད་པའི་ཕྱིར་རོ། །ཚོར་བའི་བློ་དེ་སེམས་མེད་ཉིད། །མིན་པའི་སྒྲུབ་བྱེད་སྙིང་གི་དབུས། །ཁོ་བོས་འཕངས་པའི་རིགས་པས་ཕུག་པའི་ཟུག་རྔུ་ཡི།
།ཚོར་བའི་ངང་ཚུལ་བཏང་མི་ཕོད། །ཡང་ཁོ་ན་རེ་ཡིད་བདེ་ཤེས་པ་ཉིད་མིན་ཏེ། །ཁྱེད་སངས་རྒྱས་པ་ཉིད་རང་ཁས་ལེན་གཞུང་ལུགས་ཀྱི། །ངེས་པ་ལས་བཤད་མཐོང་ཕྱིར་དང༌།
།དེ་ཡང་འདོར་བར་མི་རིགས་ལོ། །ལན་མཛད་པ་འདི་ན་འཆིང་བ་བརྒྱ་ལྡན་པའི། །བྱིས་པ་རྣམས་ཀྱི་དཔྱད་བྱ་བ། །ཡུལ་གང་ཅུང་ཟད་ལྐོག་གྱུར་ལ། །མཐའ་གཅིག་ཏུ་ལུང་གི་སྒྲུབ་བྱེད་འཇུག་པ་མིན། །དཔེར་ན་ཕོ་བྲང་རྟ་བབས་སྒོ་བཞིའི་ཐེམ་སྐས་ལས།
།རིམ་གྱིས་ནང་དུ་འགྲོ་བ་ལྟར། །མངོན་གྱུར་ལ་དཔྱོད་པའི་དུས་སུ་མངོན་སུམ་གྱི་གནོད་པ་མེད་པ། ཅུང་ཟད་ལྐོག་གྱུར་ལ་དཔྱོད་པའི་དུས་སུ་དངོས་སྟོབས་རྗེས་དཔག་གི་གནོད་པ་མེད་པ།
ཤིན་ཏུ་ལྐོག་གྱུར་ལ་དཔྱོད་པའི་དུས་སུ་ལུང་རྣམ་དག་གི་གནོད་པ་མེད་པའི་དཔྱད་གསུམ་དག་བྱེད་ཀྱིས་སྦྱངས་ན། །ལུང་དེས་འདོད་པའི་འབྲས་བུ་འབྱིན། །ཡང་ཁོ་ན་རེ་རྒྱུ་དང་རྐྱེན་གྱི་གཞན་དབང་ཅན་དུ་གྱུར་པ་དང་།

།རིག་པས་མ་བརྟགས་པར་རྡོས་བཅས་ཕྱི་རོལ་གཟུགས་སྒྲ་སོགས། །རྒྱུན་གྱི་སྒོ་ནས་རྟག་པའི་རང་བཞིན་ཉིད་ཡིན་ཏེ། །གཙོ་བོའི་གནས་ཚུལ་མི་འདོར་བར་གནས་པའི་ཕྱིར་ལོ། །ལན་མཛད་པ་དཔེར་ན་ས་ཧཱ་ཀ་རའི་སྙེ་མ་དང༌།
།དུག་ཤིང་ངོ་བོ་གཅིག་ཏུ་མི་སྲིད་ལྟར། །འདུས་བྱས་དང་ནི་མི་འགྱུར་བའི། །དངོས་དེ་ངོ་བོ་གཅིག་ཏུ་གནས་པ་ག་ལ་སྲིད། །རྟག་འཛིན་གཉིད་དུ་ཞེན་པའི་ཡུལ། །མི་རྟག་པར་ངེས་དཔེར་མཚོན་བྱེད།
།རྒོལ་བ་རང་གི་ཁར་འབྱིན་པའི། །གཞུང་ལུགས་ཧྲུལ་པོར་འཇིག་པར་མཛད། །ཡང་ཁོ་ན་རེ་དཔེར་ན་བུར་ཤིང་དང་ནི་དེའི་མངར་བ། །དང་པོར་ཆབ་གཅིག་སྐྱེ་བ་བཞིན། །རྒྱུ་དང་འབྲས་བུ་གཉིས་ཀ་ཡང༌།
།གཙོ་བོའི་ངང་དུ་རོ་གཅིག་ཟེར། །ལན་མཛད་པ་འོ་ན་ཉིན་མོའི་སྣང་བ་ཡིས། །ཕྱོགས་ཀུན་གསལ་བར་བྱས་དེའི་ཚེ། །མཚན་དུས་སྔོ་སངས་ཟླ་བའི་གདོང༌། །རྒྱུ་སྐར་ཕྲེང་བ་ཅིས་མི་ངོམ། །ཙུ་ཏའི་འབྲས་བཟང་གཡུར་ཟ་བ།
།དྲི་ལྡན་སྦྲང་མ་རོལ་བའི་གར། །དུས་དེར་དེ་ཡི་ས་བོན་གྱི། །དངོས་པོའང་མངོན་སུམ་སྣང་བར་རིགས། །སྔར་འདས་ལང་ཚོའི་རི་དྭགས་མིག །གཞོན་ནུ་སེམས་ཀྱི་ཆོམ་རྐུན་དེ། །དེ་རིང་གདོང་གཉེར་སྨིན་མའི་འཁྱོག
།ལྷན་ཅིག་ཡ་མཚན་སྟོན་པར་འོས། །དེ་བས་ཁྱོད་ཀྱི་གྲུབ་མཐའ་ངན་པའི་གདོན་ཆེན་པོ། །རང་ཉིད་སྲེག་བྱེད་གནམ་ལྕགས་མེ། །གཟུང་དཀའ་བཟུང་ཡང་ངལ་བསྐྱེད་པ། །དེ་བས་གྲུབ་མཐའ་ངན་པ་དེ་ཐོང་ལ་ཚུར་ཤོག་རིགས་པར་སྨྲོས།
།ཡང་ཁོ་ན་རེ་ཐར་པ་གདུགས་དཀར་གྲིབ་མའི་རྩིབས། །གཡོ་ལྡན་འཁོར་བའི་གདུང་སེལ་བ། །ཐོབ་ཚེ་མིག་སོགས་བློའི་དབང་པོ་ལྔ་དང༌། སྨྲ་བའི་ལས་ལ་དབང་བྱེད་པ་ངག་གི་དབང་པོ་དང༌།
འགྲོ་བའི་ལས་ལ་དབང་བྱེད་པ་རྐང་པའི་དབང་པོ་དང༌། སྟེར་བ་ལ་དབང་བྱེད་པ་ལག་པའི་དབང་པོ་དང༌། བཤང་བའི་ལས་ལ་དབང་བྱེད་པའི་འཕངས་ཀྱི་དབང་པོ་དང༌། འཁྲིག་པའི་ལས་ལ་དབང་བྱེད་པ་མདོམས་ཀྱི་དབང་པོ་དང༌།
ལས་ཀྱི་དབང་པོ་ལྔ་དང་གཉིས་ཀའི་བདག་ཉིད་ཅན་ཡིད་ཀྱི་དབང་པོ་སྟེ་དབང་པོ་བཅུ་གཅིག་དང་ས་སོགས་འབྱུང་བ་ལྔ་སྟེ་རྣམ་པར་འགྱུར་བའི་ཚོགས་བཅུ་དྲུག་པོ་དེ་རྣམས།
།བྱེད་པོ་ གཙོ་བོའི་ངང་དུ་ཐིམ་མོ་ལོ། །ལན་མཛད་པ་དུས་ཀྱི་རྒྱལ་མོ་སྐྱེད་བྱེད་དབྱར། །རྒྱགས་པའི་ལང་ཚོ་མ་ཡོལ་བ། །དེ་སྲིད་ལེགས་ལྡན་སྟོན་ཀ་ཡི། །ངོ་མཚར་དུས་སྟོན་ག་ལ་རྫོགས། །དེས་ན་རྒྱུ་ནི་མ་འགགས་པར།
།འབྲས་བུ་འཇིག་པར་འགྱུར་བ་

མིན། །རྣམ་འགྱུར་འབྲས་བུ་འདི་གང་དག །རང་རྒྱུ་ལས་ཡིན་གཙོ་བོས་མིན། །གྲུབ་པ་རྣམས་ཀྱི་དྲི་མེད་ངག །རྣམ་དག་རིག་པའི་རྗེས་འགྲོ་བའི། །གཏམ་ཕྲེང་རྣ་བར་འཛིན་བཟོད་པ། །དེ་འདྲ་སྐལ་བཟང་བསོད་ནམས་མཐུུ་ཡིན་ནོ་གསུང་།
།དེ་ནས་ཁོ་ན་རེ་རང་སེམས་རི་དགས་ཀྱི། །ཕྲུ་གུ་འདུ་འཛིའི་གྲོང་ཁྱེར་ལས། །ཐོན་ཏེ་ཞི་བའི་སྨན་ལྗོངས་སུ། །སྣུམ་ལྗང་གྲིབ་མའི་གཞིར་འདུག་སྟེ། །སྔོན་གྱི་དྲང་སྲོང་གིས་བཤད་པའི།
།གཙུག་ལག་ཐོས་བསམ་མིན་ཀྱང་བླ། །དཀའ་ཐུབ་བརྟུལ་ཞུགས་འདིས་གནས་ན། །དེ་ལ་ཡང་སྲིད་མེད་མདོ་ཟེར། །ལན་མཛད་པ་ཡི་དྭགས་ལྟ་བུར་ཚིག་པའི་ལུས། །དཀའ་ཐུབ་ཉག་གཅིག་སྤྱད་ཀྱང་སེམས།
།ནང་གི་དེ་ཉིད་མི་ལྡན་ན། །ཉོན་མོངས་རྒྱུ་ལ་ཅི་སྟེ་གནོད། །དེས་ན་དཀའ་བ་མེད་པར་མཆོག་ཞི་བའི། །གནས་དེར་རིང་མིན་བགྲོད་པའི་ཐབས། །རྨད་བྱུང་ཤིང་རྟའི་ལམ་སྤངས་ནས། །ངལ་བ་འབྲས་མེད་དེ་ཅི་བྱ།
།ཐལ་འགྱུར་ཡང་དག་ཚིག་རེའི་འོག །ཆོས་མ་ཡིན་རྣམས་འགྱེལ་རྗེས་ཀྱི། །རི་མོ་དེ་ནི་ཁོ་རང་གི་རིགས་ཀྱི་བརྒྱུད་པའི་བྱེད་པོས་ཀྱང༌། །བསུབ་ཏུ་མེད་པའི་ཡུལ་ལ་བཀོད། །ཡང་ཁོ་ན་རེ་དྲང་སྲོང་སེར་སྐྱའི་གཞུང་ལས་རྣམ་བཤད་པའི།
།སྤྱིའམ་གཙོ་བོ་བློའམ་ཆེན་པོ་ང་རྒྱལ་དབང་པོ་བཅུ་གཅིག །དེ་ཙམ་ལྔ། འབྱུང་བ་ལྔ། བདག་ཤེས་རིག་གི་སྐྱེས་བུ་སྟེ། ཤེས་བྱ་ཉི་ཤུ་ལྔ་ཤེས་ན། །ཆ་ལུགས་གང་གིས་གནས་ཀྱང་རུང༌།
།གྲོལ་འགྱུར་ཐེ་ཚོམ་མེད་དོ་སྐད། །ལན་མཛད་པ་འོ་ན་དྲང་སྲོང་བྷ་ར་དྷཱ་ཛས་ཀྱང་ཤེས་བྱ་ཉི་ཤུ་ལྔའི་ཚུལ་འདི་ལ། །མཁས་པར་བྱས་མོད་དེ་ལྟ་ནའང༌། །དཔྱིད་ལྡན་མར་ཞེས་བྱ་བའི་ལྷ་མོ་ཆགས་པའི་འདོད་མེ་ཡི།
།སྒྲོག་གིས་འཁོར་བར་བསྡོམས་དེ་ཅི། །འཁྱོག་པོར་ཚིག་གིས་སྒྲུབ་པའི་ངག །འགོག་བདེན་པ་ཊ་ཧ་ཡི་རྔ། །མཚུངས་པ་མེད་པའི་རིག་པ་ཡིས། །བརྡུངས་པའི་སྒྲ་ལ་འཇིགས་སུ་རུང༌།
།ཡང་ཁོ་ན་རེ་ཁྱད་ཆོས་ཆེན་པོ་ལྔ་ནི་ཟ་བ་པོ་ཡིན་པ། རྟག་པའི་དངོས་པོ་ཡིན་པ།

འབྲས་བུ་སྐྱེད་པ་པོ་ཡིན་པ། བདེ་སྡུག་བཏང་སྙོམས་གསུམ་ཆ་མཉམ་པའི་ཡོན་ཏན་གསུམ་དང་མི་ལྡན་པ། མ་ཁྱབ་པའི་ས་ནས་ཁྱབ་པའི་སར་འགྲོ་བའི་བྱ་བ་མེད་པ་དེ་རྣམས་དང་ནི། །ཡང་དག་ལྡན་པར་གྱུར་པའི་བདག
།འདི་ཉིད་ཁོ་ན་ཤེས་པ་དང༌། །བདེན་པར་གྲུབ་པ་ཡིན་ནོ་ཟེར། །ལན་མཛད་པ་ཡུལ་དུས་གནས་སྐབས་གང་ན་ཡང༌། །ཁྱད་ཆོས་ལྔ་ལྡན་གྱི་བདག་དེ་བདེན་པར་ཡོད་མིན་ཏེ། །གཅིག་དང་དུ་མའི་དངོས་པོ་ཡི། །ངོ་བོ་ཉིད་ཀྱི་བཏང་ཕྱིར་རོ།
།བླ་ན་མེད་པའི་ཡེ་ཤེས་ཀྱི། །རྡོ་རྗེའི་ཟེགས་མས་འཇིག་ཚོགས་ལ། །ལྟ་བའི་རི་བོ་ཉི་ཤུ་པོ་གང་ཞེ་ན་བདག་གཟུགས་ཡིན་ཏེ་བདག་པོ་འདྲ། །བདག་གཟུགས་དང་ལྡན་ཏེ་རྒྱན་དང་འདྲ།
གཟུགས་བདག་གི་ཡིན་ཏེ་བྲན་དང་འདྲ། གཟུགས་ལ་བདག་གནས་ཏེ་སྣོད་དང་འདྲ། བདག་ཚོར་བ་ཡིན། ཚོར་བ་དང་ལྡན། ཚོར་བ་བདག་གི་ཡིན། ཚོར་བ་ལ་བདག་གནས། བདག་འདུ་ཤེས་ཡིན། བདག་འདུ་ཤེས་དང་ལྡན།
འདུ་ཤེས་བདག་གི་ཡིན། འདུ་ཤེས་ལ་བདག་གནས། བདག་འདུ་བྱེད་ཡིན། བདག་འདུ་བྱེད་དང་ལྡན། འདུ་བྱེད་བདག་གི་ཡིན། འདུ་བྱེད་ལ་བདག་གནས། བདག་རྣམ་པར་ཤེས་པ་ཡིན། བདག་རྣམ་པར་ཤེས་པ་དང་ལྡན། རྣམ་པར་ཤེས་པ་བདག་གི་ཡིན།
རྣམ་པར་ཤེས་པ་ལ་བདག་གནས་པ་སྟེ་དེ་རྣམས་མ་ལུས་པ། དབྱིངས་ནས་བསྙིལ་བའི་གསུང་ཚད་མ། །འཇམ་ཡང་འཁོར་བ་འགས་པའི་སྒྲ་དྲག་པོས། །ཟག་བཅས་ལྟ་བ་ངན་པ་ཞར་འབྱུང་དུ། །བཅོམ་པའི་རྒྱལ་རྔ་སྙན་པར་ཁྱབ་པ་གང༌།
།ཚད་མེད་ནམ་མཁའི་མཐའ་ལ་བཅས་པར་གྱུར་ཕུལ་བྱུང་གི་རྒྱན། །ཤེས་རབ་གོ་ཆ་ཅན་དེས་སྙིང་རྗེའི་དབྱངས། བདེན་པས་ལོག་སྨྲ་འཇོམས་པ་ཆོས་ཉིད་ཡིན། །གང་ཚེ་རྩི་ཐོག་སྙིང་པོས་བརླན་གྱུར་པ།
།དེ་ཚེ་སྲོག་ཆགས་སྡིག་པའི་རྭ་ཡང་ཤིན་ཏུ་མཉེན་ཟླ་བོའི་དངོས་པོའི་དཔེ་རྒྱན། །རང་གི་རྨོངས་པ་ཆེན་པོ་འཕྲོག་བྱེད་ལ། །དགའ་བའི་རང་བཞིན་རྙེད་དང་ཕྱི་རོལ་ཆོས།
།བདེན་པ་མེད་པའི་གནས་སུ་དོར་བ་ཡིས། །ང་རྒྱལ་གདོང་པ་སྨད་བྱས་དེ་ན་རེ། །འདྲེན་པ་ཁྱོད་ཀྱི་དཔུང་པ་གཡས་པའི་རྩེ་ལ་ལྷན་ཅིག་ཏུ། །སྐྱེས་པའི་ལྷ་མཆོག་ཡེ་ཤེས་འཇུག་པ་ཆེ། །མཁའ་དང་དབྱེར་མེད་འགྲོགས་པའི་དུམ་བུ་བཞིན།
།སྣང་ལ་རང་བཞིན་མེད་སྔོ་རལ་གྲི་འཛིན། །མཁྱེན་པ་ལ་ནི་སྲིད་དང་ཞི་བའི་མཐས། །དཔག་ཏུ་མེད་པའི་ཆོས་མངོན་མཛད་པ་ཡི། །ངག་གི་དབང་ཕྱུག་གྲུབ་པའི་འདྲེན་

པ་ཀྱེ་ཞེས་བོད་ནས། །གཞན་གྱིས་མི་ཐུབ་ཁྱོད་རྒྱལ་ང་ཕམ་མོ་ཞེས་བརྗོད་དེ། །དྲང་སྲོང་དེའི་བསམ་པ་ལ་དུག་གསུམ་ནག་པོའི་སྐྱེ་ས་ཡངས་པའི་སྲིད། །རྡུལ་མུན་སྙིང་གི་སྟོབས་སུ་གསོ་བའི་ལྷས། །མཆོག་གི་དངོས་གྲུབ་ཆེན་པོ་ག་ལ་ཞིག
།སེམས་པའི་སྐྱབས་གནས་དེ་ལས་རྒྱབ་ཀྱིས་ཕྱོགས་པར་བྱས་ནས་སྨྲས་པ། །རྟག་དང་ཆད་པའི་རི་བོང་མཚན་རིས་སུ། །ལྷུང་བའི་རབ་རིབ་གནས་སྐབས་ངན་པའི་རྟགས། །དུ་མར་ཞེན་པ་མཚན་མོའི་བཤེས་བཏང་ལ།
།ནང་གི་ཟླ་བ་དག་པའི་བདེར་མངོན་འགྲོ། །ལས་ཀྱིས་བྲིས་པའི་རི་མོར་མི་འཆར་མེད། །ཕྲག་དོག་དྲག་པོའི་སེམས་ལྡན་སྡིག་པའི་རྒྱུ། །བྱས་པ་དེ་ཡང་དགེ་བའི་གྲོགས་པོ་བཞིན།
།ཁྱོད་ལྟ་བསོད་ནམས་ཡངས་པའི་མཐོང་དོན་ཆེ། །སྔོན་སངས་རྒྱས་པ་རྣམས་ཀྱིས་མ་གྲོལ་བའི། །མཐའ་ཡས་སེམས་ཅན་སྲིད་པའི་ལམ་རིང་དུ། །དུབ་པའི་ཁུར་བརྟེན་རྒྱུ་མེད་ཀུན་གྱི་གཉེན། །གྱུར་ལ་སུ་ཞིག་གུས་པའི་ས་མ་ཡིན།
།སྤངས་དང་རྟོགས་པ་ཕུལ་དུ་བྱུང་ཚོགས་པའི་སངས་རྒྱས་དང་། །སྐྱོན་མེད་བདེན་པ་དམ་པའི་སྒྲ་ཟབ་ལ་རྒྱ་ཆེ་བའི་ཆོས་དང་། །དགེ་བར་སྦྱོར་བའི་བློ་གྲོས་ཟད་མི་ཤེས་པའི་དགེ་འདུན་ཏེ།
།དཀོན་མཆོག་གསུམ་ལ་ངེས་པར་སྐྱབས་སུ་སོང༌། །མྱ་ངན་འགྲོ་བའི་དུག་འཕྲོག་ཐར་པའི་དཔལ། །འབྱོར་པ་འཆི་མེད་རྟག་པའི་རོ་བྲོ་བ། །རབ་ཞི་བདུད་རྩིས་དབང་བསྐུར་ཁྱོད་བསྟན་སྒོར།
།འཇུག་པར་འཚལ་ལོ་མགོན་པོ་ཞེས་བོད་ནས་བདག་ལ་ངེས་པར་རྗེས་བརྩེར་མཛོད། །དེ་ཡིས་ནག་པོའི་ཕྱོགས་སུ་གནས་པ་ཀུན། །སྤྱི་བོར་མི་འགྲོག་སླད་དུ་རལ་པ་ཡང༌། །བཅད་བཞིན་ལྷུངས་པས་དབང་པོའི་སའི་ལྷ་མོ།
།འགྲམ་པ་ལན་བུའི་འཁྲི་ཤིང་གཡོ་བཞིན་རྒྱན་རབ་རྟོག་རྒྱན། །ལྷག་པ་ཚུལ་ཁྲིམས་ལ་སོགས་བསླབ་པ་གསུམ་གྱི་གཞལ་ཡས་ཁང་ནང་དུ། །བཅུག་ལ་ཤཱཀྱའི་དབང་པོའི་བརྟུལ་ཞུགས་གཟུང༌། །ལེགས་པར་གསུང་གི་སྐས་ལ་རང་སེམས་འཛེགས།
།ཕྱིར་མི་ལྡོག་པའི་ས་ལ་མངའ་དབང་ཕྱུག །དེ་ལྟར་ལུང་རིགས་སྨྲ་བ་ཐམས་ཅད་ཀྱི། །གཙུག་ན་ནོར་

བུ་འབར་བའི་ཐིག་པ་ཡིས། །ཆོས་ལོག་ནག་པོའི་ལྕགས་ཀྱི་ཁམས་སྦྱངས་ཏེ། །རྒྱལ་བསྟན་རིན་ཆེན་གསེར་གྱི་རང་བཞིན་མཛད་གཙུག་ཏོར་གྱི་ནོར་བུའི་འོད་ཀྱི་ཐིག་པས་ལྕགས་རྣམས་དག་པར་བྱས་ནས་གསེར་དུ་བསྒྱུར་བ་གཙུག་ན་ནོར་བུའི་རྟོགས་བརྗོད་ནས་བཤད་པ་དང་སྦྱར་རོ།
།ཕྱོགས་བཅུའི་དེ་བཞིན་གཤེགས་དང་སེམས་དཔའ་ཡིས། །ལེགས་སོ་སྦྱིན་པའི་དབྱངས་ཀྱི་ཕྲེང་བ་ཅན། །རྣ་བར་བརྒྱན་ཚུལ་སྟོན་པ་བདུད་འདུལ་དང༌།
།དོ་ཟླར་འོས་པའི་མཛེས་པ་ཐོབ་དང་མཚུངས། །སྐབས་དེར་འཕྲོག་བྱེད་རྗེས་སུ་འབྲངས་ཁ་ཅིག །འཁྲུལ་པའི་སྲོག་བཏང་རིང་ལུགས་བཟང་པོ་ཡི། །སྙིང་ལ་ལེགས་པར་འཕོ་བའི་གྲོང་འཇུག་བྱས། །རང་རང་ལྟེ་བ་བཅད་པའི་གནས་སུ་སོང༌།
།དེ་རྣམས་མགྲིན་ལ་བདག་ཉིད་ཆེན་པོ་གང་གི་ཡོན་ཏན་མང༌། །ཆེ་བ་བརྗོད་པའི་དཀྱིལ་འཁོར་འཕེལ་བ་ཡི། །ཚོགས་ལས་རབ་འཁྲུངས་སྨྲ་བའི་མཆོག་ཅེས་པ། །སྲིད་པ་གསུམ་ན་སྒྲ་གཞན་མེད་པར་གྲགས་གྲགས་པ་ཕུལ་བྱུང་གི་རྒྱན།
།དྲང་སྲོང་ཚེ་དང་ལྡན་པ་སློབ་བུར་བཅས། །བདག་ཉིད་ཆེ་དེའི་ཞབས་སྐྱེས་སེན་མོའི་འོད། །རིང་དུ་འཕྲོ་བའི་ཅོད་པན་མཛེས་འཛིན་པར། །གངས་ཅན་འཛིན་མའི་ཐིག་ལེར་ཉེ་བར་ཕྱོགས།
།རྡོ་རྗེ་འཛིན་དབང་པདྨ་འབྱུང་གནས་ཀྱིས། །དམ་ཆོས་རྟག་པར་སྐྱོང་མ་བཅུ་གཉིས་ལ། །གཉེར་བའི་དབང་གིས་མུ་སྟེགས་མངོན་མཚན་ཅན་རྣམས་བྷོ་ཊ་འདིར། །འབྱུང་བ་འགོག་པའི་མེལ་ཚེ་ཡེངས་མེད་པས།
།གང་དག་ལས་ཀྱི་རས་ཆེན་དཀར་ཡང་སྔར། །ལྟ་བ་ངན་པའི་རྣམ་སྨིན་སྣུམ་གྱི་དྲིའི། །ཐིག་ལེ་ཕྲ་མོར་ལྡན་ལ་ཁྲོ་བའི་མེ། །འབར་བས་འཕྲོག་བྱེད་དགའ་བ་སྲོག་བཏང་ལ། །ངན་འགྲོའི་གཡང་ལ་འཕྱན་ཉེར་ཡོངས་འཛིན་གྱི།
།ཐུགས་རྗེའི་ཕྱག་ཡངས་བརྐྱང་བས་དམ་བཟུང་སྟེ། །མཁའ་སྤྱོད་གོ་འཕང་ཆེ་ལ་ཁྲིད་གྱུར་ནས། །གཏན་དུ་བདེ་བའི་འཚོ་བ་རྣམ་པར་ཚུགས། །དཔལ་ལྡན་ས་སྐྱའི་ཀ་བ་འཛམ་བུ་ཡི།
།རྐང་འཐུང་རྣམ་པར་རྒྱས་པའི་རྒྱན་དུ་དེའི། །རལ་པ་ནག་པོར་འཁྱིལ་བ་ད་

དུང་ཡང༌། །ས་སྐྱ་པཎྜི་ཏ་གང་གི་གྲགས་དཀར་འཛག་པའི་རྟེན་དུ་བྱེད་རྒྱུའི་རྒྱན། །དེ་ཡི་ཉག་མའི་དུད་སྤྲིན་ཕྲ་མོ་ཙམ། །ལྡང་བའི་སྐད་ཅིག་དེ་ལ་བགེགས་ཀྱི་དཔུང༌། །ཕྱེ་མར་འཐུལ་བའི་རྡུལ་ཡང་ཕྱོགས་དེ་ལ།
།འཁོར་མི་ ནུས་པའི་མཐུ་ལ་ཡལ་མཐའ་མེད། །དེ་ལྟར་རིགས་པར་སྨྲ་བའི་ཉི་མས་འཇིག་རྟེན་གསུམ་གྱི་སྙིང་ལ་གོམ་པ་བཀོད། །གྲིབ་མ་རིང་པོའི་རང་བཞིན་མི་ནག་སྣང་བ་ཐམས་ཅད་དཀར་པོར་བསྒྱུར་བ་ཡི།
།དགེ་བ་མཐའ་དག་སྤུངས་པའི་ཆོས་ཀྱི་བློ་གྲོས་ནོར་ལྡན་བློ་ཡིས་བཟུང་གྱུར་པའི། །ཆ་ཤས་རེས་ཀྱང་ལྷ་དང་མི་ཡི་སྟོན་པའི་བསྟན་པ་ཡོངས་སུ་འདེགས་པར་མཛད། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
།མཚུངས་པ་མེད་པའི་རིག་པས་ལོག་པར་སྨྲ་བ་རྣམས་ཚར་བཅད་པའི་སརྒ་སྟེ་དྲུག་པའོ།། །།ཆོས་ཀྱི་པདྨ་རྫོགས་པར་བྱང་ཆུབ་འདབ་མ་སྟོང་དུ་བཞད་དང་ཡངས་པའི་དཔལ།
།གྲུབ་པ་མཆོག་གི་ལས་ལ་སྦྱོར་བའི་ལེགས་བཤད་གེ་སར་སྐྱུགས་པའི་རྡུལ་རེ་ཡང༌། །གསེར་དུ་སྣང་བའི་རིན་ཆེན་འདི་ལ་རིན་ཐང་དེ་ཉིད་གཞལ་དུ་མེད་པའི་ཆར།
།ཆེ་བས་འཇིག་རྟེན་མ་ལུས་གང་བའི་དཔལ་གྱི་དགེ་བ་དར་ལ་བབ་པར་འཇོ། །བླ་ན་མེད་པའི་ཡེ་ཤེས་གཏེར་ཐོབ་པ། །དག་པའི་སངས་རྒྱས་དེ་དང་དབྱེར་མེད་དུ། །འདོད་པ་བཀོད་པའི་དམ་ཆོས་རྟག་པའི་སྒྲ།
།མི་ཟད་རྒྱན་གྱི་འཁོར་ལོ་དཔག་ཏུ་མེད། །དེ་ཡང་རྒྱལ་བའི་འདུས་ཞལ་གཅིག་ཏུ་རང༌། །བསྟན་པའི་སྣང་བས་མཛེས་པ་ཟླ་བའི་ཆ། །ཀུན་ཏུ་རྟོག་པ་མེད་པའི་འཛུམ་དཀར་ལས། །གདུང་བ་མ་ལུས་སེལ་དང་མཆོག་ཞི་བ།
།སྣ་ཚོགས་སེམས་ཅན་བསམ་པའི་དབང་ཤེས་ཀྱིས། །རི་མོར་བྲིས་པ་འཁོར་བའི་མྱ་ངན་མེད། །སྐལ་བར་མཚམས་སྦྱོར་དཔྱིད་དང་འགྲོགས་པའི་ཆོས། །རེ་རེས་ཐར་པའི་གྲོང་དུ་བདེར་འཇུག་པ།
།འབྲས་བུ་དམ་པའི་དཔལ་གྱིས་གཡུར་ཟ་ལ། །ལེགས་ལམ་རྟག་ཏུ་དཀར་

བའི་མེ་ཏོག་དགོད། །ཚུལ་འདིའི་སྦྱིན་པ་ཁྱད་པར་འཕགས་པའི་རྔས། །དཔག་བསམ་ལྗོན་པའི་གྲགས་པ་སྐད་མི་འབྱིན་གྲགས་པ་ཕུལ་བྱུང་གི་ རྒྱན།།དུས་གསུམ་ལྷ་ཡི་ཡང་ལྷ་རྣམས་ཀྱིས་མགུར་གྱི་བུམ་པ་གཅིག་ཏུ་བྱོ་བ་ཡི།
།ཆོས་ཕུང་ཕ་རོལ་མེད་པ་ཁོང་དུ་ཆུད་པའི་བཀའ་ཡི་གླེགས་བུ་ཚད་མེད་བཞི། །བསྙེངས་བྲལ་སེང་གེའི་དཔའ་སྒྲ་ཙམ་གྱིས་ལྟ་བ་ངན་པའི་རི་དགས་བག་མེད་པར། །འཆལ་གཏམ་པོ་ཏིའི་ལྷུན་པོ་ལོངས་པར་འཛེག་རྣམས་འཇིག་པར་བྱེད་པའི་དུས་ལ་བབ་གཟིགས་ནས།
།འཇིག་རྟེན་དག་པ་གཉིས་ལྡན་དུ། །བགྱིད་པའི་ངག་ལ་དངོས་པོ་ཀུན། །སྐྱབས་སུ་འགྲོ་བ་དམ་བཅའི་ཁུར། །རྫོགས་པའི་སྐལ་བཟང་ལམ་སྟོན་སླད།
།སྨྲ་བ་ཐམས་ཅད་བདུད་རྩིའི་རོ། །ཡིན་ཕྱིར་བསོད་ནམས་བཅུད་ཀྱིས་ལེན། །འགྲོ་ན་ཀླན་ཀར་བྲལ་བ་ཡི། །བདེན་པའི་བརྟུལ་ཞུགས་འདི་ལ་བརྟེན། །བཟོ་རིག་རྒྱལ་བའི་རྟེན་གསུམ་པོ། །གྲུབ་པའི་ལས་ལ་སྦྱར་མཐོ་བ།
།སྡིག་བྲལ་སྐལ་བར་ལྡན་པའི་མིག །སྟེར་ལ་མཁས་པའི་བསྟན་བཅོས་དང༌། །ཕྱི་དང་ནང་དང་གཞན་གསུམ་གྱི། །ཡུལ་དང་ཡུལ་ཅན་བྱེ་བྲག་ཚོགས། །ཕྲ་རབ་བསགས་པ་དངོས་རིག་པ། །རྩིས་ཀྱི་གཙུག་ལག་གི་བསྟན་བཅོས་ཕུལ་བྱུང་བསྐྲུན།
།ཡན་ལག་བརྒྱད་དང་ལྡན་པ་ཡི། །ཚེ་ཡི་རིག་པ་རྣམ་དག་རྒྱུན། །དྲི་མེད་གངྒཱའི་བུ་མོའི་འཛུམ། །དཀར་བའི་སྙིང་པོ་ལེགས་པར་བསྡུས་པ་དང་། །སྒྲ་རིག་ཆུ་བོའི་གཏེར་བཞི་ལ།
།འཇིགས་མེད་སྤོབས་པའི་ཟླ་བ་ཡིས། །དབང་ཕྱུག་ཅོད་པན་ཐོབ་པའི་ཟེར། །སྲིད་པ་གསུམ་ན་གསལ་མཛེས་པ། །མཁས་པ་འཇུག་པའི་སྒོ་དང་སྒྲ། །ཤེས་རབ་ལ་འཇུག་པ་དང་དེ་བཞིན་ཡང༌། །སྒྲ་ལ་འཇུག་པའི་རྣམ་བཤད་དང་སྒྲ་ཉེར་བ་བསྡུས་པའི་ཚིགས་བཅད་དང་ཡི་གེའི་སྦྱོར་བ་དང་།
།བྱིས་པ་བདེ་བླག་ཏུ་འཇུག་པའི་སྒོ་དང་། །སྨྲ་བའི་སྒོ་བརྒྱ་གདངས་པའི་མཚོན་ཆའི། །གནད་དུ་བསྡུས་པ་ངེས་པའི་གནས།
།རྣོ་བས་རྨོངས་པའི་དགྲ་བཅོམ་པ། །ཕུལ་ཕྱིན་ཁྱད་པར་འདི་ན་འཕགས་པ་དང་། །དབྱངས་ཀྱི་རྒྱལ་མོ་ཚངས་སྲས་

ཀྱང༌། །མགྲིན་ལ་ཆགས་པའི་ཡོན་ཏན་མང༌། །དེ་ཕྱིར་སྙན་ངག་རིག་བྱེད་གཞུང༌། །མཚུངས་མེད་མཁས་པའི་ཁ་རྒྱན་བྱིན་པ་དང་། །ཚིགས་བཅད་རྐང་པ་སྡེ་བཞི་ཡི། །ཆོས་ཀྱི་དཔལ་མོ་གཡས་སྐོར་ལ། །སྡེབ་སྦྱོར་སྣ་ཚོགས་མེ་ཏོག་གི
།ཤིས་པའི་ཆུན་པོ་ལྷག་པར་སྤེལ་བ་དང་། །འཇིག་རྟེན་འཇིག་རྟེན་འདས་པ་ཡི། །རྟེན་དང་བརྟེན་པའི་ཁྱད་པར་མིང༌། །མངོན་པར་བརྗོད་པ་མཐའ་ཡས་པའི། །ཚིག་གི་གཏེར་ཁ་ཡང་དག་ཕྱེ་བ་དང་།
།སྐད་རིགས་རྣམ་བཞིའི་གླུར་ལེན་པ། །ཟློས་གར་མཚན་ཉིད་བོད་འདི་ན། །སྔོན་མེད་གསར་བའི་དབྱངས་ཀྱི་རོ། །ཉམས་མྱོང་རོལ་མོའི་བསྟན་བཅོས་སོ། །ལོག་པའི་ལྟ་བ་ངན་འཇོམས་པར། །ཤེས་བྱའི་རང་བཞིན་མགྲིན་མཐོ་བ།
།ཆོས་དེ་འཇིག་རྟེན་འདི་ན་ཀུན། །ཚད་མར་བཟུང་བ་སྟོན་པ་པོས། །གཏན་ཚིགས་རིག་པའི་གཏེར་གྱི་ནོར་བུ་དང་། །དེའི་རང་འགྲེལ་སྣང་བ་ལྷམ་མེ་བའི། །གངས་ཅན་ཆོས་ཀྱི་མཛོད་ཕྱེ་བས།
།རྒྱ་གར་དག་ཀྱང་ཉིན་བཞིན་གསལ་བར་བྱེད་པ་དང་། །སྡེ་སྣོད་གསུམ་དང་རྒྱུད་སྡེ་བཞིའི། །འབྱོར་པ་དཀར་བའི་དེ་ཉིད་འོད། །འཆར་ནུབ་མེད་པའི་དམ་བཅའ་སྐྱེས། །ཡ་མཚན་དབང་གིས་ནང་རིག་པའི་སྐོར་གྱི་བསྟན་བཅོས་མཛད་པ་ལ།
།སོ་སོ་ཐར་དང་བྱང་ཆུབ་སེམས། །རིག་འཛིན་སྔགས་ཀྱི་སྡོམ་པ་གསུམ། །རབ་ཏུ་དབྱེ་བས་བོད་རྣམས་བློའི། །མུན་པ་སྤངས་པར་མ་ཟད་དེ། །བསྟན་བཅོས་འདི་ནི་ཤཱཀ་ཐུབ་ཀྱི།
།བསྟན་པའི་ཁང་བཟང་ཏོག་དམ་པར། །མངོན་མཐོ་ཉིད་དང་ངེས་པར་རང༌། །ལེགས་པས་སྤུད་པའི་རྒྱལ་མཚན་ནོ། །ཆོས་འདིའི་ང་རོ་དང་པོའི་སྒྲས་སྟེ་བསྟན་བཅོས་རྩོམ་པར་མཛད་པ། །བོད་ཀྱི་གྲུབ་མཐའ་སྨྲ་བ་འགའ་ཞིག་འཁྲུལ་པའི་དབང་གིས་རང་རང་གི་ལྟ་ངན་འཇོམས་པར་འཇིག་པའི་སྐྱོན།
།ཁོང་པར་སྦས་ཏེ་རྣམ་པ་གུས་པ་ལྟར་བྱས་པའི་སྐྱེ་བོ་རྣམས་ཀྱི་ཕྲག་དོག་སྐད། །མངོན་སུམ་འབྱིན་པ་བཞིན་འདི་སྐད་གསོལ་ཏེ།
བསྟན་བཅོས་འདི་རྩོམ་པར་མཛད་ན་འཕྲིན་ལས་ཀྱི་གེགས་སུ་འགྱུར་བར་སྣང་བས། མི་རྩོམ་པ་མཁྱེན་ཞེས་ཞུས་པའི། དབང་དུ་དོར། །དེ་ཚེ་སྟོན་པས་རྨི་ལམ་དུ། །བསྟན་བཅོས་རྩོམས་ཤིག་པར་བསྐུལ་

བའི་བརྡར་སངས་རྒྱས་ཀྱི་སྐུ་ཤིན་ཏུ་མཚར་བ་ཞིག་མི་གཙང་བའི་ཁྲོད་ན་བཞུགས་འདུག་པ་ལ་བྱི་དོར་མཛད་པས། མི་མང་པོ་མི་མགུ་བའི་རྣམ་འགྱུར་བྱེད་ཀྱི་འདུག་ནས་སླར་བཤོལ་བས། ཡང་སྐུ་དེ་ལ་མི་མང་པོས་མི་གཙང་བ་བགོ་ཡི་འདུག་པ་གཟིགས་པ་ལས་བསྟན་བཅོས་རྩོམ་པའི་རྗེས་སུ་སྣང་བ་མཆོག་བྱིན་པར་དགོངས་ནས།
།རྒྱལ་བའི་དགོངས་པ་ཀུན་རྫོགས་པར། །བརྩམས་ཏེ་འཛམ་གླིང་རྒྱན་དུ་བཀོད། །མཆོག་གི་དངོས་པོའི་ཆེ་བ་གསུམ་འདུས་ནས།
།དྲི་མེད་ཡེ་ཤེས་གསལ་བའི་སློབ་དཔོན་དུ། །ཡང་དག་བཞེངས་པའི་བླ་མ་དམ་པ་ལ། །ཐུན་མོང་མིན་པའི་གསོལ་བ་འདེབས་པའི་རབ་བྱེད་གཉིས་པ་དང་། །བཅུ་གསུམ་རྡོ་རྗེའི་གདན་ཅན་གྲགས་ཆེ་བའི།
།ས་ལ་རང་གཟུགས་རྡོ་རྗེ་སེམས་དཔའི་མཐུ། །གྲུབ་པའི་མགོན་པོ་སྲིད་ན་མཚུངས་པ་མེད། །དེ་ལྟར་གྲགས་པའི་རྒྱལ་མཚན་འཕྱར་བ་པོ། །སེམས་ཅན་ཁམས་དང་བསམ་པ་བག་ཉལ་ལྷའི། །རྣ་བ་དག་པས་འཐུངས་དོན་མཐའ་ཡས་པའི།
།ངལ་གསོ་བཞིན་དུ་ལེགས་པར་བསྟོད་པ་དང༌། །རྣམ་ཐར་དབྱངས་ནི་མི་ཟད་ཅི་ཡང་སྙན་པ་དང་། །ཐར་པའི་ལམ་བཟང་རིན་ཆེན་ཤིང་རྟ་ཆེ། །མཐུ་སྟོབས་དབང་ཕྱུག་བི་རཱུ་པ་ཉིད་དང༌།
།འཁོར་ལོ་སྡོམ་པའི་ཆོས་ཀྱི་རྩ་བརྒྱུད་བླ་མ་ལ། །གསོལ་བ་གདབ་ཅིང་བདེ་མཆོག་ལྷ་ལྔ་སྒྲུབ་པའི་ཐབས་དང་། །སངས་རྒྱས་ཀུན་གྱི་བགྲོད་པ་གཅིག་པའི་ལམ། །ཟབ་མོ་བླ་མའི་རྣལ་འབྱོར་གོ་ཤྲི་ཇོ་འབུམ་མ་དང་བཅས་པའི་རིམ་པ་གཉིས་དང་།
།ཚོགས་གཉིས་མངོན་པར་རྫོགས་པའི་རྒྱུའི་དོན་དུ། །ཕྱི་ནང་གསང་བའི་མཎྜལ་འབུལ་ཚུལ་བཤད་པ་དང་། །བླ་ན་མེད་པའི་ཡེ་ཤེས་ཆེན་པོ་ཡིས། །འཇུག་པ་བཅུ་གཉིས་བཀོད་པའི་ཆོ་འཕྲུལ་གྱིས།
།བདུད་རྣམས་ཕྱིས་མི་ལྡང་བའི་གཡུལ་ངོ་ལས། །རྣམ་པར་རྒྱལ་བའི་དབང་པོ་བདེ་བར་གཤེགས་པ་ལ། །བསྟོད་ཚིག་གི་ཕྲེང་བ་དངར་དང་དཀར་བ་ཡི། །འབྲས་བུའི་ནང་ཚངས་ལྡན་བཞིན་འདོད་པའི་དོན་ལ་གསོལ་བ་འདེབས་པའི་འཛུམ།
།ཟུང་སྟེ་གཉིས་དག་དང་བདེ་བར་གཤེགས་པའི་ཐུགས་རྗེ་ཉེར་བསྐུལ་བ་དང་ཡང་ནི་དེའི། །སྣང་བརྙན་ལྷ་སའི་རྒྱལ་བར་བསྔགས་པ་བརྗོད་པ་དང་། །སྙིང་རྗེ་དར་བབ་སྙིང་སྟོབས་གྲུབ་པའི་ལྷ་སྟེ་འཇིག་རྟེན་དབང་ཕྱུག་
དང༌གར?། །

ཐུགས་རྗེའི་སྒྲོལ་མ་མྱུར་སྐྱོབ་ཅན་འཁྲུངས་འགྲོ་རྣམས་སྨིན་པ་འཕགས་པའི་ཞིང༌། །དེར་དེ་གསོལ་བ་བཏབ་ཅིང་མི་ཤེས་དགྲ་བཅོམ་སླད་དུ་འཇམ་པའི་དབྱངས། །སྐུ་གང་རྐྱང་པ་གཉིས་དང་གཙོ་འཁོར་ལྔ་པ་ཉིད་ལ་མཆོད་པར་བརྗོད་པས་བསྟོད་པ་དང་།
།ཡབ་གཅིག་རྒྱལ་བའི་ཤེས་རབ་ཚོགས་ལས་བཏུས་པའི་སྐུ་སྟེ་འཇམ་དཔལ་ཨ་ར་པ་ཙ་ན། །ལྷ་གཅིག་གི་མངོན་རྟོགས་དང་ལྷ་ལྔ་བསྐྱེད་པའི་རིམ་པ་རྣལ་འབྱོར་འཁོར་ལོ་མངོན་པར་རྟོགས་པ་བརྗོད་པས་གསལ་བྱས་ལ།
།འཕགས་པ་གང་གི་མཚན་ནས་ཡང་དག་བརྗོད་པ་འདོན་པའི་ཐབས་ཚུལ་རྒྱུད་ཀུན་གྱི། །རྒྱལ་པོ་རྡོ་རྗེའི་བཀའ་ལ་ཉལ་བའི་སངས་རྒྱས་གསང་བའི་མཛོད་ཁ་ཕྱེ་བར་མཛད་པ་དང་།
།རྟ་ནག་རི་བོའི་ཁུད་དུ་རྔ་བོ་ཆེ་ལ། །བསྟོད་པས་བསྐུལ་བའི་སྐད་ལ་ཡལ་མཐའ་མེད། །རྒྱལ་པོ་ལོ་པཎ་རྣམས་ལ་བསྟོད་པ་དང་པོ་ཊ་ལར། །བཞུགས་པའི་ཞིང་སྐྱོང་གཉེན་པོ་གདོང་བཞི་པ་ལ་བསྟོད་པས་བསྔགས་པ་དང་།
།ཕྱག་རྒྱ་ཆེན་པོའི་དབྱེ་བ་དང་དེ་སྟེང་ཕྱག་རྒྱ་ཆེན་པོ་བདུན་ལྡན་གྱི་རྩ་དང་བ། །སྒྲུབ་པ་ལུང་འབྱིན་དང་རྟེན་འབྲེལ་ལམ་རྫོགས་པ་དང་། །རྡོ་རྗེ་ལུས་ཀྱི་འཁྲུལ་འཁོར་དང་བརྡ་དོན་གསལ་བ་དང་།
།རིགས་ཀྱི་དབྱེ་བའི་བཤད་སྦྱར་དང་ཡེ་ཤེས་བསྲེ་པའི་བཤད་པ་དང་། །བརྟག་གཉིས་ཀྱི་བསྡུས་དོན་དང་ཨཥྟའི་གཞིའི་བཤད་པ་དང་། །ཟབ་ལམ་སྦས་བཤད་དང་ཐོ་ཡིག་རིན་ཆེན་སྒྲོན་མ་དང་།
།གསུང་ངག་ཟིན་པར་བྲིས་ཡིག་མདོར་བསྟན་ཟུང་སྟེ་གཉིས་དང་། །ཁྲིད་ཀྱི་ལུང་སྦྱོར་དང་དེ་ཡི་སྟེ་ཁྲིད་ཀྱི་དཀར་ཆག་ཉིད་དང་། །རྩ་བ་དང་ཡན་ལག་གི་དམ་ཚིག་རྣམ་པར་བཤད་པ་དང་། །ཟུང་འཇུག་གསལ་བའི་བསྡུས་དོན་དང་ཚུལ་བཞིའི་བསྡུས་པའི་དོན་དང་།
།བདག་མེད་བསྟོད་འགྲེལ་དྲི་མ་མེད་པའི་རྒྱན་ཅེས་བྱ་བ་དང་། །ཚོགས་ཀྱི་འཁོར་ལོ་དང་ཐོད་པ་བརྟག་པའི་ཐབས་དང་། །རྒྱུད་སྡེ་སྤྱི་ཡི་མན་ངག་གཅེས་པ་བསྡུས་པ་དང་།
།ཁྲོ་བོ་སྨེ་བ་བརྩེགས་པ་སྒྲུབ་པའི་ཐབས་དང་། །རྡོ་རྗེ་རྣམ་འཇོམས་བིར་ལུགས་ཀྱི་མངོན་པར་རྟོགས་པ་དང་། །སྤྱོད་པ་རྣམ་དག་ཅེས་བྱ་བ་དང་རང་སེམས་ངོས་གཟུང་བ་དང་། །ཐེག་པ་ཆེན་པོའི་རྣམ་གཞག་བྱང་ཆུབ་ཀྱི་མཆོག་ཉིད་དུ།
།སེམས་བསྐྱེད་པའི་ཆོ་ག་དེ་དང་སེམས་བསྐྱེད་ཉིད་ལུང་དང་སྦྱར་བ་དང་།

།གཟའ་ཡུམ་མཆོད་ཆོག་དང་གཞུང་ལུགས་ལེགས་པར་བཤད་པ་དང་། །བཅོམ་ལྡན་སྒྱུ་མ་ཆེན་པོ་ཤེར་ཕྱིན་ཡུམ། །ཟབ་མོ་སྟོང་པ་ཉིད་ཀྱི་མདོ་སྡུད་པ་འདོན་པའི་མན་ངག་དང་། །ཚུ་རོལ་མཐོང་བའི་བྱང་ཆུབ་སེམས་དཔའ་ཡི།
།ལྟུང་བཤགས་ཕུང་པོ་གསུམ་པ་འདོན་པའི་ཐབས་དང་། །ཐུབ་པའི་དབང་པོ་ལ་གཞན་ལས་ཁྱད་དུ་འཕགས་པར་བསྟོད་པ་ཡི། །རྒྱ་ཆེར་རོལ་པའི་ཁ་ཉིད་བསྐོང་བ་དང༌། །ཤེར་ཕྱིན་རྒྱས་འབྲིང་བསྡུས་གསུམ་ཉམས་སུ་ལེན་ཐབས་དང་།
།ཆོས་སྤྱོད་བཅུ་པ་དང་སྨྲས་པ་རྣམ་པ་གཉིས་དང་། །དམ་པའི་ཆོས་ལ་འཇུག་ཚུལ་གོ་བདེར་སྦྱར་བ་དང་། །ཞེན་པ་བཞི་བྲལ་དང་འདའ་ཁའི་གདམས་ངག་གཉིས་དང་། །དྲི་མ་མེད་པའི་རྒྱན་གྱི་རྒྱ་ཆེར་འགྲེལ་པ་དང་།
།རྣམ་བཤད་བདུད་རྩི་སྤེལ་བ་དང་དུག་སེལ་བའི་ཐབས་དང་། །ཐབས་ཤེས་ཚོགས་ལས་འཁྲུངས་པའི་བཅོམ་ལྡན་འདས། །ཐུབ་པའི་དགོངས་པ་ཆོས་ཀྱི་དབྱིངས་རྣམ་དག །གཟུགས་ཅན་བཞིན་དུ་གསལ་བའི་ལམ་པོ་ཆེ།
།སྟོན་པ་ཚད་མ་དེ་ཡི་གསུང་གི་ཤིས་པར་མཛད་པ་དང་། །ཕྱོགས་བཅུའི་སངས་རྒྱས་རྣམས་ལ་ཞུ་བའི་འཕྲིན་དང་། །རྒྱལ་བའི་བསྟན་པ་ལ་དགའ་བའི་མཐུ་ལྡན་ལྷ་རྣམས་ལ་སྤྲིང་ཡིག་དང་།
།སྐྱེས་བུ་དམ་པ་སྤྱི་ལ་སྤྲིང་ཡིག་དང་བྱེ་བྲག་ཏུ། །འབྲི་ཁུང་འཇིག་རྟེན་གསུམ་གྱི་མགོན་པོ་ལ་སྤྲིང་ཡིག་དང༌། །སྤྱན་སྔ་གྲགས་འབྱུང་བ་ལ་བསྟོད་པ་སྤྲིང་ཡིག་དང་བཅས་པ་དང་གློ་བོ་ལོ་ཙཱ་བ།
།ཀློག་པ་ཐོས་བསམ་འཁོར་ལོས་ཡིད་བསྒྱུར་བའི། །རྒྱུ་རིས་དབང་པོའི་གྲངས་རྙེད་འདུས་པའི་འཁོར་རྣམས་ལ་སྤྲིང་ཡིག་དང་། །གཙོ་མདོའི་དགེ་འདུན་ཚོགས་དང་བཅས་རྣམས་ཀྱི། །ཚངས་པའི་ཡུལ་ས་ཉིད་དུ་ལེགས་པར་གསུང༌།
།སྤྲིང་ཡིག་ཙནྡན་སྤོས་ཀྱི་ངད་ལྡན་པ། །ཕེབས་ལ་དེ་ཀུན་དད་པའི་སྤུ་ལོང་གི །གོས་དཀར་རྟགས་ཀྱིས་མཚན་པའི་སྡེ་པར་ཞུགས་པ་བཞིན་མངོན་པར་ཕྱོགས་སོ། །སྤྱི་མཐུན་སྐལ་པར་སྐྱེས་པའི་ལས་དབང་ཅན།
།གཞན་ལ་ལྟོས་པ་མེད་པའི་ཉི་མ་ཡང༌། །མོས་པའི་བསམ་ལྡན་སྐྱབས་སུ་འགྲོ་བས་ན། །བླང་དོར་འཆང་ཚུལ་སྟོན་པའི་བཀའ་

འཕྲིན་བསྒོ་བར་མཛད་པ་དང་། །ཆག་ལོ་ཆོས་རྗེ་དཔལ་དང་གུར་སྟོན་དང་ཞང་གི་ལོ་ཙཱ་བ་དང་། །བཀའ་སྡོམ་དོ་གོར་བ་དང་སྙེ་མོ་སྒོམ་ཆེན་དང་ནམ་མཁའ་འབུམ་དང་། །རྟོགས་ལྡན་རྒྱན་དང་བློ་གྲོས་རབ་གསལ་རྣམས་གྱི།
།དྲིས་པའི་ལན་དང་བོད་འབངས་སྤྱིར་གདམས་པ་དང་། །མུ་སྟེགས་ཀྱི་སྟོན་པ་དྲུག་བཏུལ་སྐབས་ཚིགས་སུ་བཅད་པ་དང་། །བ་གོར་ཞེས་པའི་སྒྲ་ལས་དྲངས་པའི་བསྟོད་པ་དང༌། །བསམ་ཡས་ཀྱི་གཙུག་ལག་ཁང་ལ་བསྔགས་པ་དང་འཇམ་དཔལ་གྱི།
།ཕྱག་མཚན་རི་མོར་བྲིས་པའི་ཚུལ་དང་ཆོས་གསུངས་པའི་ཚུལ་དང་། །ལུགས་ཀྱི་བསྟན་བཅོས་ལེགས་པར་བཤད་པ་དང༌། །སྐྱེས་བུའི་རྣམ་པར་འབྱེད་པ་གཞོན་ནུའི་མགུལ་པའི་རྒྱན་དང་།
།ཡང་ནི་ལེགས་པར་བཤད་པ་ཉི་མའི་སྙིང་པོ་ཞེས་བྱ་བ་སྟེ། །འཇིག་རྟེན་མིག་ཏུ་གྱུར་པའི་སྣང་བ་ཁྱད་པར་ཅན་གསུམ་དང་། །དབང་གི་འཕྲིན་ལས་ཐོགས་པ་མེད་པའི་གར། །འདོད་པ་ཐམས་ཅད་འཇོ་བའི་རྒྱལ་པོ་དེའི།
།རྗེས་སུ་གནང་བ་མཆོག་དང་ཐུན་མོང་གི །དངོས་གྲུབ་འབྱོར་པ་ཆེན་པོས་འདི་ན་ཕྱུག །བདག་གཞན་དགེ་བའི་དངོས་པོ་བྱང་ཆུབ་ཆེའི། །སྲོག་ཏུ་འབྲལ་བ་མེད་པར་དུས་གསུམ་ན། །མི་ཤིགས་སྙིང་པོའི་མན་ངག་རྡོ་རྗེའི་རྒྱུན།
།བསྔོ་བྱ་བསྔོ་བྱེད་བསྔོ་བའི་འབྲས་བུ་རྣམ་པར་དག་པ་སྟེ་འཁོར་གསུམ་ཡོངས་སུ་དག་པའི་བསྔོ་བས་མཐོ་བ་དང་། །ཆོས་ལ་མི་འཇིགས་སྤོབས་པའི་ཡོན། །མགྲིན་པར་ཆགས་པའི་སྐད་གཉིས་པས།
།བཀའ་དང་བསྟན་བཅོས་སེམས་ལེགས་པའི། །སྣོད་ལྡན་བོད་དུ་བསྒྱུར་བ་ལ། །སློབ་དཔོན་པདྨའི་ཕྱག་སྟར་བའི། །ཆོས་ཀྱི་ནོར་བུ་བླ་ན་མེད། །ཕུར་པ་རྩ་བའི་དུམ་བུའི་རྒྱ་དཔེ་ཉིད།
།ཤངས་སྲེག་ཤིང་དུ་གངས་ཅན་སྐད་དུ་བསྒྱུར་བ་ལས། །འཁྲུངས་པའི་རྡོ་རྗེ་གཞོན་ནུ་དངོས། །བྱོན་བཞིན་གསང་སྔགས་སྔ་འགྱུར་ལ། །ལོག་པར་ལྟ་རྣམས་དེས་ཚར་བཅད། །ངན་འགྲོའི་དབྱངས་ལས་རྗེས་སུ་གཟུང༌།
།གཞོམ་མེད་རྡོ་རྗེ་ནཱ་དའི་སྒྲས། །སྙིང་པོའི་ཆར་ཡང་རྒྱན་གྱི་རྒྱུད་དང་། །བརྗོད་བྲལ་མཐར་ཕྱིན་ངོ་བོ་ཉིད། །ཟ་བའི་རྡོ་རྗེ་ཅན་དབང་ཕྱུག །གསང་བ་ནོར་བུའི་ཐིག་

ལེ་མཆོག །འཛུམ་པའི་རྩེ་དགའ་རྣམ་དག་ལ། །སྲིད་པའི་རང་བཞིན་བྱེད་པོ་ཡི། །ཡིད་རབ་འཕྲོག་པའི་ཆོམ་རྐུན་མཁན་ཅེས་པ་ལྷ་མོ་ཐིག་ལེའི་མཆོག་མས། །ལྷ་ཚངས་པའི་ཡིད་འཕྲོག་པར་བྱས་སོ་ཞེས་རིག་བྱེད་ཀྱི་གཏམ་རྒྱུད་ནས་བཤད་པ་དང་སྦྱར་ཡང་རུང་ངོ༌།
།རྡོ་རྗེ་ས་འོག་གི་རྒྱུད་དང་གསང་བ་ཡི། །རྒྱན་གྱི་ནོར་བུའི་རྒྱུད་དང་ཀཽ་སྟུ་བྷ་ནི་སྔོན་རྒྱ་མཚོ་བསྐབས་པ་ལས་བྱུང་བར་བཤད་པ། །ལྷ་མིའི་གཙུག་ཏུ་བྱིན་པ་ན།
།ས་གསུམ་སྐྱེ་དགུའི་རབ་རིབ་བཅོམ། །སློབ་དཔོན་སྒྲ་གཅན་འཛིན་ཏེ་དཔལ། །འགྲོ་བའི་བཤེས་གཉེན་གྱིས་མཛད་པའི། །དཀྱིལ་འཁོར་གྱི་ཆོ་ག་ཟུང་འཇུག་ཏུ། །གསལ་བར་གཏན་ལ་ངེས་པར་ཕབ།
།སྨྲ་བའི་ཉི་མ་དཔལ་ལྡན་ཆོས་གྲགས་དེ། །ནུབ་ཀྱང་ཆོས་མ་ཡིན་ཐམས་ཅད། །ལང་རེ་མེད་པའི་གཏན་ཚིགས་གནད། །སྟོན་པ་མི་ཡི་ཉི་མ་ཤར། །དག་པ་གསེར་གྱི་མངལ་ཡོངས་སུ། །རྫོགས་པ་ཚངས་པ་རང་བྱུང་ཞེས་པ་དྲན་པའི་གཞུང་ལས།
ཁྱབ་འཇུག་རང་བྱུང་བཅོམ་ལྡན་གྱིས། །སྐྱེ་དགུ་སྣ་ཚོགས་སྒྲུབ་འདོད་པས། །དང་པོར་ཆུ་རྣམས་བསྐྱེད་བྱས་ནས། །དེ་ལ་ས་བོན་རབ་ཏུ་འཕངས། །གསེར་གྱི་མདོག་ཅན་རབ་མཛེས་པའི།
།སྒོ་དང་ཆུ་ལས་རང་བྱུང་སྟེ། །དེ་ལས་མཆོད་སྦྱིན་རང་བྱུང་བ། །ཚངས་པ་རང་བྱུང་རྣམ་པར་གྲགས། །ཞེས་བཤད་པ་དང་སྦྱར་བ་གང་གི །ངག་ཏུ་ཆོས་ཀུན་འགྲོ་བར་ནི། །མཁས་པ་ཚད་མ་རྣམ་འགྲེལ་ཞེས་བྱ་བའི་བསྟན་བཅོས་པ་སྟེ་ས་འདིར་གྲགས་པར་རྒྱུ།
།ཙནྡྲ་གཽ་མིས་འཇིག་རྟེན་དབང༌། །ཞལ་མངོན་གཟིགས་པའི་དུས་ཉིད་ན། །མཛད་པའི་སྨོན་ལམ་དོན་རྒྱ་ཆེ། །ཚིགས་བཅད་མདོར་བསྡུས་འདི་ཡང་ངོ༌། །མི་ཤེས་དགྲ་བཅོམ་གསལ་བའི་བསམ་པ་ཡོན་ཏན་མང་བའི་རྔ་ཡབ་དཀར།
།མཁས་རྣམས་མངོན་པར་འདོད་པའི་རླུང་ནི་གཡབ་ཅིང་འཕེན་པར་བྱེད་པ་ཡི། །བསིལ་བའི་གཏོང་ཕོད་ལུགས་བརྒྱ་ལྡན་པའི་མཆོད་སྦྱིན་སྙིང་པོ་ ས་འདི་ལ།
།ལེགས་པར་བརྟག་བྱ་དམ་པའི་རྒྱལ་པོའི་གྲགས་པ་དེས་ཀྱང་འགྲོ་བ་འདྲེན། །རྡོ་རྗེའི་སྤྱན་ཡངས་ཟིམ་པའི་ཟུར་ཙམ་གྱིས། །ཆོས་རྣམས་མ་ལུས་མཐོང་དོན་གསལ་བའི་བཅུད། །ཐུབ་བསྟན་ས་ཆེན་འཚོ་བའི་བསོད་ནམས་འདིས།
།སེམས་ཅན་རྣམས་ཀྱང་ཐམས་ཅད་གཟིགས་པ་འཐོབ། །འཇམ་དབྱངས་མིའི་སྲིད་པ་འཛིན་

པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས། །བསྟན་བཅོས་ཇི་ལྟར་མཛད་པ་དང་རྒྱ་གར་གྱི་ཆོས་བོད་སྐད་དུ་བསྒྱུར་བའི་སརྒ་སྟེ་བདུན་པའོ།།
།།ཐུན་མོང་མཆོག་ཅེས་གཉིས་སུ་མ་ཡིན་དངོས་པོའི་ངོ་བོ་འདིར་གཅིག་ཏུ། །ཡང་དག་ཡོན་ཏན་རྒྱ་ཆེར་རྣོ་བས་ནམ་མཁའི་ཕ་མཐའ་བརྟོལ་བ་ལས། །གྲུབ་པའི་འཁོར་ལོ་འདོད་དགུར་བསྒྱུར་བས་བདུད་ཚོགས་ཡུལ་དང་བཅས་བཅོམ་པ།
།བླ་ན་མེད་པའི་ཡེ་ཤེས་སྒྱུ་མ་ཆེན་པོའི་གར་གྱིས་ས་གསུམ་སྲུངས། །དངོས་དང་དངོས་མིན་རྣམ་པ་ཐམས་ཅད་པར། །སྤྱོད་པ་དམ་པས་བརྒྱན་པའི་ཙནྡན་གྱི། །རང་བཞིན་ཀུན་ནས་བཟང་པོའི་ཕ་རོལ་དུ།
།འགྲོ་བའི་མཐུ་ལ་བསམ་གྱིས་གར་ཁྱབ་ནུས། །འོན་ཀྱང་མདོ་ཙམ་བརྗོད་ན་སྲིད་པའི་འཇིགས་པ་འཇོམས་ལ་མཁས་པ་དང༌། །སྐུ་དང༌། གསུང་དང༌། ཐུགས་དང༌། རྫུ་འཕྲུལ་དང༌། འདོད་དགུ་འབྱུང་བ་དང༌།
དགོས་དགུ་འགྲུབ་པ་དང༌། ཀུན་ཏུ་སོན་པ་དང༌། བདག་པོའི་དབང་ཕྱུག་སྟེ། དབང་ཕྱུག་ཡོན་ཏན་བརྒྱད་ཀྱི་འབྱོར་པའི་གཙོ། །དུས་གསུམ་ཡོང་ཡེ་མཁྱེན་པ་ཆོས་ཀྱི་རྗེ་ས་སྐྱ་པཎྜི་ཏ་དེ། །བཅོ་བརྒྱད་ལོ་ལ་བབ་པའི་དུས་ཉིད་ན།
།གཏི་མུག་མྱུ་གུའི་སྐྱེ་ ས་མེད་པ་ལ། །འོད་གསལ་མཚན་ལྡན་གཞལ་ཡས་ཁང་བླང་བ། །ནང་དུ་རྣམ་པ་ཐམས་ཅད་མཁྱེན་གནས་པའི། །གཟིགས་པས་ཉེ་བར་འཚོ་བའི་མནལ་ལམ་དུ། །ཨ་ཕྱིའི་མཆོད་རྟེན་ཆེན་པོ་ག་ལ་བར།
།རིག་ཚུལ་ནོར་བུ་འབར་བའི་དོ་ཤལ་ཕྲེང༌། །ཡིད་འོངས་མགུར་ན་སྤ་བའི་འཛམ་གླིང་རྒྱན། །དྲུག་པ་ལས་ནི་སློབ་དཔོན་དབྱིག་གི་གཉེན། །ཤེས་བྱ་དག་པའི་དགུང་མཁའ་རབ་གསལ་བཞིན།
།སྔོ་བསངས་ལང་ཚོ་དར་ལ་བབ་ཡོལ་ཙམ། །ཚུལ་ཁྲིམས་གཏེར་གྱི་རྟགས་ཅན་ངུར་སྨྲིག་གི །རྒྱལ་མཚན་གུར་གུམ་དྲི་རུ་འཕྱར་བ་ཞིག །མཆུ་སྒྲོས་དམར་གསལ་བྱེ་རུའི་ཡལ་འདབ་ལ། །འཛུམ་དཀར་མུ་ཏིག་འབྲས་བུར་མཛེས་འོད་ཀྱིས།
།ཕྱོགས་ཀུན་ཡོངས་སུ་རྫོགས་པའི་ཞལ་ལུང་ལས། །དོན་དམ་པའི་ཆོས་མངོན་དྲི་མེད་

ཤེས་རབ་དེ་ཉིད་ཐོབ་བྱེད་ཀྱི་བརྡ་བཏགས་པའི་ཆོས་མངོན་པ་མཛོད་གསུངས་པ། །རྨི་ལམ་ཐུན་གཅིག་ལ་ཡང་བགྲང་བྱ་སྟེ་ཟླ་བའི་ཡུན་ཙམ་དུ། །ཐོས་པ་འཛིན་པས་འཐུངས་པའི་དོན་དེ་ཉིད། །མངོན་སུམ་སྐལ་བཟང་རས་དཀར་ངོས་ཡངས་ལ།
།མི་བརྗེད་དྲན་པའི་རི་མོ་སྨིན་པར་བྲིས། །ཡང་མནལ་ལམ་དུ་ནུབ་ཕྱོགས་ཆུ་ལྡན་འོ་མའི་རྒྱུན་བཞིན་དུ་ནུབ་ཀྱི་གྲོགས་པོ་ལ་འཁྱོག་སྒྲོག་མ་སྟེ་ཆུ་ཀླུང་སྙན་པོར་སྒྲོགས་པ་ཞིག་འབབ་ཀྱིན་འདུག་པའི།
།འཇུག་ངོགས་རིན་ཆེན་གད་པའི་ཁྲི་འཕང་ལ། །ལྔ་རིག་མཁས་པ་ཆེན་པོ་ཤཱཀྱ་ཤྲཱི་དེ་ཉིད་འགྱིང་བའི་ལྗགས་རྩེ་ལས། །རྡོ་རྗེའི་གླུ་སྒྲ་འབབ་པ་སྟེ་མགུར་གྱི་གསུངས་པ་དེ་ཐུགས་མཚོར་བསྐྱིལ།
།མ་འོངས་པཎ་ཆེན་ཤཱཀྱ་ཤྲཱི་དང༌། །དངོས་ཞལ་འཛོམ་ལ་སྔར་གྱི་མནལ་ལམ་གྱི་ལོ་རྒྱུས་གསོལ་བར་མཛད་པས་པཎ་ཆེན་དེའི་ཞལ་ནས་ཀ་ཡེ་བུ། །ཁྱོད་ཀྱི་རྨི་ལམ་དང་དུས་ཀྱི་ཆོ་ག་གཅིག་པར་ཁོ་བོར་ཡང༌།
།དེ་ལྟ་བུའི་རྨི་ལམ་གྱི་ཚུལ་བྱུང་མོད་ཡ་མཚན་རྒྱ་ཆེ་གསུངས། །ཡང་ནུབ་གཅིག་གི་མནལ་ལམ་ན་བསྙེངས་པ་ཀུན་བྲལ་བའི་སློབ་དཔོན་ཕྱོགས་ཀྱི་གླང་པོ་ཡིས། །རྒོལ་བ་མཐའ་དག་འཇོམས་པའི་ཁྲི་འཛིན་པ།
།གཞན་དུ་སུ་ཡང་མ་དམིགས་པས་ཁྱེད་མྱུར་དུ་བྱོན་ཞེས་པའི། །གཡར་འདྲེན་མོས་པ་ཕྱིར་མི་གཞོལ་བའི་ངོར། །རྒྱ་གར་ཤར་ཕྱོགས་འཁོར་ལོ་ཅན་གྱི་ཡུལ། །དེར་སློབ་དཔོན་ཕྱོགས་གླང་དེ་ཉིད་བསྟི་བའི་ཕུག་པར་སོང་བ་ན།
།བདེ་གཤེགས་བཀའ་ལས་སྐྱེས་པའི་གླེགས་བམ་སྤོ། །ལྷུན་པོ་ཁ་ན་མ་ཐོ་མེད་གཟིགས་ལ། །དེ་ཡི་བདག་པོར་བསྐོས་པའི་ཆོས་ཀྱི་སྒོ། །བརྒྱད་ཁྲི་བཞི་སྟོང་འབྱེད་པར་མཚོན་ནུས་པའི།
།ལྡེ་མིག་གཏད་པའི་མནལ་ལམ་བྱུང་སྟེ་གཟིམས་པ་སད་པ་ན། །ཆོས་ཀྱི་མིག་ཆེན་བླ་ན་མེད་པ་ཐོབ། །ཡང་ནུབ་གཅིག་གི་མནལ་ལམ་ན་རྒྱུད་ནི་བསླབ་པ་གསུམ་གྱིས་བསྡམས་ལ་ཀློག་པའི་འཁོར་ལོ་ཡོངས་བསྒྱུར་བ།
།སྐྱོན་གྱི་དངོས་པོ་བཙལ་དུ་མེད་ལ་ལེགས་པའི་ཡོན་ཏན་ནམ་མཁའ་མཛོད། །སྡིག་པར་སྡང་ལ་དགེ་བའི་བཤེས་སུ་འགྱུར་འགལ་རྒྱན་མཐའ་ཡས་པའི་ཚོགས་དབུས་སུ། །སྐབས་གསུམ་ལ་བ་དཀར་པོའི་གདན་ལ་

བཞུགས་ལྷའི་དབང་པོས་བཏུད་བྱས་ཏེ། །དམ་པ་རྟག་པའི་གསུང་རབ་ཀུན་གྱི་སྲོག །བལྟ་བའི་མིག་དང་ཉན་པའི་རྣ་བ་ཅན། །དཔལ་ལྡན་ཆོས་ཀྱི་གྲགས་པའི་གཞུང་ལུགས་ཚད་མ་རྣམ་འགྲེལ་དེ་ཉིད་ཀྱི། །མཆོད་བརྗོད་རྟོག་པའི་དྲ་བ་རྣམ་བསལ་ཞིང༌།
།ཞེས་སོགས་ཚིགས་སུ་བཅད་པ་དེ་ལེགས་སྦྱར་སྐད་དུ་བསྒྲགས་པ་ན། །ཆོས་སྒོའི་སྣང་བ་རབ་འབྱམས་འདི་མཐོང་དིང༌། །གཞན་ཕན་ཆེན་པོར་རློམ་པའི་ཉི་ཟླ་ཡང༌། །སྙིང་པོ་མེད་པའི་མཁའ་ལ་རྒྱུ་བ་སྤངས།
།ཕྲག་གོང་མཐོན་པོ་གཉིས་ནས་ཤར་བ་རྨི། །དེ་སྐད་རྗེ་བཙུན་ཆེན་པོ་གྲགས་པ་རྒྱལ་མཚན་ལ་ལེགས་གསོལ་ཚེ། །རྗེ་བཙུན་གྱི་ཞལ་ནས་མཚན་རྟགས་དེ་ཙམ་འབྱུང་དཀར་བྱུང་གྱུར་པར།
།དགའ་སྟོན་ཡང་དག་རིགས་ཞེས་དགེ་འདུན་སྡེར། །རྙེད་བཀུར་བདུད་རྩིས་བརླན་པའི་རིམ་གྲོར་བྱས། །ནམ་ཞིག་ཀར་ཤཱཀྱ་གྲགས་ཀྱིས་ཆོས་འཁོར་ལ་སྤྱན་དྲོངས་ཚུལ་ན་གསལ་བ་བཞིན་ཡར་གྱི་ལམ་གསུམ་ཆུ་བོ་གཙང་མའི་ཤུལ་སྟེ་ཆུ་ཤུལ་གྲུ་གུ་སྒངས་བྱ་བ།
།སུམ་རྩེན་པ་ལ་མངོན་དུ་གཤེགས་གཟིགས་ཚེ། །རྒྱུན་དུ་མཚན་བརྗོད་ཞལ་འདོན་མཛད་པ་ལས་ཆོས་ཀྱི་རྒྱལ་མཚན་ལེགས་པར་འཛུགས་ཞེས་པ། །ཐེག་ཆེན་སྤྱོད་པའི་འགྱུར་ཁུགས་ཅན་དང་ལྡན།
།དགེ་བའི་མཚན་མ་བཟང་སྟེ་འདིར་ང་ཡི། །རིང་ལུགས་པཱ་ལ་ཀཱི་པ་སྟེ་སྤོས་དཀར་གྱི་མེ་ཏོག་ཞིམ་པོའི་ནགས་རྒྱས་པའི། །དཔལ་ལ་སྐལ་བར་ལྡན་པ་གླང་པོའི་སྡེ།
།སྤྱོད་པར་ཡན་ལག་དྲུག་ཅུའི་གསུང་དུ་འཇོ། །དེ་ཚེ་ཉིན་མོའི་མགོན་པོ་མཚུངས་མེད་ཀྱང༌། །དུ་བའི་རྒྱལ་མཚན་འཕྱར་བའི་རྟ་གདོང་གི །མེ་ལྕེ་གསེར་གྱི་ལག་པ་གར་མཛེས་པས། །བསུ་བཞིན་ལྷོ་བགྲོད་དང་པོ་བརྩམ་འདུག་གསུངས།
།ས་འཛིན་དེ་ཡི་རྩ་བར་བཟོད་དཀའ་བའི། །གཟའ་ཡི་རྣ་བ་འཛིན་པའི་རཱ་ཧུ་ལ། །ལྟར་སྣང་རབ་ཏུ་བྱུང་བའི་ཟོལ་བཟུང་ནས། །དེ་རིང་སུ་ཞིག་རྒྱུ་བ་གསུང་འཚལ་ལོ་ཞེས་སྨྲ་བ་ན།
།དྲང་སྲོང་ཞེས་བོད་པར་མཛད་ནས་བཀའ་སྩལ་པ་གྱ་གྱུའི་སྡིག་དང་འགྲོག་མ་བྱེད། །བདེན་པ་འདི་ལ་བརྟེན་པ་རྟེན་གཅིག་དེ་རིང་གང་རྒྱུ་བ་དེ་ནི། །ངས་ཤེས་གདུག་པའི་སྒྲ་གཅན་ཁྱོད་ཁོ་ན་རྒྱུ་བར་བྱེད་པ་ཡིན་མོད།
།དེ་སྐད་ལྷའི་མིག་དང་ལྷའི་རྣ་བ་དང་གཞན་གྱི་སེམས་ཤེས་པ་དང་སྔོན་གྱི་གནས་རྗེས་སུ་དྲན་པ་དང་ནམ་མཁའི་རྫུ་འཕྲུལ་ཏེ་མངོན་པར་

ཤེས་པ་ལྔ་ལ་སྤྱོད་པས་གསུངས་པ་ན། །དེ་ལ་དང་བས་བསོད་ནམས་མཐུ་འབར་བའི། །གཟི་བརྗིད་གླིང་བཞིར་དགྲམ་པའི་རང་འགྲོས་བཞིན། །བདག་ཉིད་ཆེན་པོ་དེ་ལ་གཡས་སུ་བསྐོར་བའི་ཕྱག་འཚལ་དེ་ཡི་ལུས། །མིག་སྟོང་ལྡན་པས་ཕྱོགས་སུ་ལྟ་བྱེད་པ།
།མཚུངས་མེད་འདྲེན་པ་དེ་ཡི་འཁོར་ཀུན་གྱིས། །མཐོང་ཡང་རཱ་ཧུ་ལ་གང་གི་ཟེར་མས་ནོངས་མ་གྱུར། །ནོར་བུ་སྒྲོན་མ་འབར་བའི་མེ་ལྕེར་ཡང༌། །ཕལ་གྱི་འཐོར་རླུང་དྲག་པོས་ཅི་ཞིག་ཚུགས་ཟླ་བོའི་དངོས་པོའི་དཔེ་རྒྱན།
།དེ་ནས་བསམ་ལས་ཡས་པའི་གཙུག་ལག་ཁང་ཆེན་པོར། །དད་པའི་ནོར་ལྡན་བཙད་པོས་སྤྱན་དྲོངས་ལ། །ཆོས་ཀྱི་འཁོར་ལོ་བྱེ་བའི་སྒྲ་བོ་ཆེས། །ལུས་མེད་དབང་པོ་སྟེ་གཞན་འཕྲུལ་དབང་བྱེད་དེའི་ཁང་བཟང་ཏོག་འདར་དུས།
།འཇིག་རྟེན་དྲེགས་བྱེད་ཀུན་གྱི་མཐུ་ལས་སྐྱེས། །རང་གཟུགས་རྣམ་དག་ཤེལ་གྱི་ས་འཛིན་པ། །སེམས་དང་ལྡན་པ་རྒྱུ་འདྲའི་སྲུང་མ་ཆེ།
།སྲོག་བདག་ཚངས་པ་དཀར་པོ་དེ་བྱུང་ནས། །བསོད་ནམས་ཡོན་དུ་དང་བས་ལན་གསུམ་དུ། །བདག་ཉིད་ཆེན་པོ་དེ་ལ་བསྐོར་ནས་བཏུད་པའི་རྣ་རྒྱན་ཁུར་ཚོས་ལ། །འཕྱང་བའི་ཕྱག་དང་རྗེས་སུ་འབྲེལ་པའི་རྟེན།
།སྔོན་དུ་བཏང་སྟེ་ལྷ་གཅིག་ཞེས་བོས་ནས་བདག་ལ་སྙན་གཏོད་དང༌། །ཁྱོད་ཀྱི་ཐུགས་རྗེའི་ཉིན་མོར་བྱེད་ཀུན་ལ། །སྙོམས་པར་རྒུ་ཚིགས་ཆུ་བོའི་རླབས་བརྒལ་ཏེ། །དེ་རིང་སྐལ་བར་ལྡན་པ་ཨརྐ་སྟེ་ཉི་མའི་ཤིང་ཉལ་བ་ལས་ལངས་པའི།
།གྲོལ་བའི་རྣམ་དཀར་འོ་མས་སྙིང་བརླན་ཡང༌། །ད་དུང་འགྲོ་ཚོགས་མ་མ་ལས་ཉོན་མཚོ། །བསྒྲལ་དཀའ་སྐྱེ་རྒ་ན་འཆིའི་ཆུ་སྲིན་གྱི། །མཆེ་བའི་རྩེ་མོར་དམྱལ་བ་གཟིགས་སམ་ཀྱེ།
།འདི་ལས་ཐར་པའི་སྨོན་ལམ་ཅིག་སྩལ་ལོ་ཞེས་ཞུས་པ་ན། །ཞལ་སྐྱིན་ཡངས་ལྡན་སྤྱན་ནི་ཟུང་དག་རིང༌། །ཟླ་བ་ཉ་དང་ཨུཏྤལ་ལྷན་ཅིག་ཏུ། །འགྲོགས་བཞིན་ལྡན་མིག་གི་དཔེ་རྒྱན་མཛེས་པ་རྨད་བྱུང་ཀུན་ལྡན་གྱི།
།རྣམ་གཟིགས་སྙིང་རྗེའི་གཏེར་གྱུར་དེས་བཀའ་སྩལ། །ཉོན་ཅིག་སྲིད་པའི་རང་བཞིན་མ་རིག་པའི། །

རྩ་བ་གཅིག་ལ་སྡུག་བསྔལ་འབྲས་བུ་ཅན། །ཡལ་ག་ལོ་མ་སྟོང་དུ་བྲེས་ཀྱིན་རང༌། །མི་བསིལ་བ་དེ་ལས་ཀྱི་ལྗོན་པའི་སྐྱོན། །དེ་བས་ན་གསོལ་བ་འདི་ལྟར་དུ་ཐོབ་གསུངས་འདུས་བྱས་མི་རྟག་གློག་གི་སྤུན་ཟླ་ཅན།
།བདེན་པ་མིན་པའི་གྲོགས་ལ་ཡིད་འབྱུང་ཡང༌། །སྣ་ཚོགས་འཆིང་བ་བརྒྱ་ཡིས་དམ་བཟུང་བའི། །མདུད་པར་ཕྱེ་བར་དཀའ་བ་གྲོལ་དུ་གསོལ། །འདོད་པའི་དོན་དུ་གསོལ་བ་ཉེར་བཏབ་པའི། །གསང་བའི་སྔགས་འདི་ཟློས་དང་ཚིག་འབྲུ་རེས།
།བྱང་ཆུབ་སྙིང་པོའི་ལྡིང་ཁང་ཡངས་པ་རུ། །བདེ་བར་འཇུག་པ་གང་ལ་དོགས་མི་འཚལ་ལོ་ཞེས་པ་བཀའ་སྩལ་པ་ན། །དེ་བཞིན་ཞེས་ཏེ་རབ་དང་ཡིད་ལ་ཚིག །སྙན་པོ་སྙིང་ལ་བརྣག་པའི་ཐག་པ་ཡིས།
།དོན་ཆེན་ཡང་དག་དྲངས་ལ་བཀའ་ཡི་དྲིན། །གཟོ་བར་བརྗོད་ནས་རང་གི་གནས་སུ་སོང༌། །དེ་ལྟར་མནལ་བའི་ལམ་དུ་མི་མ་ཡིན་ཉིད་ལ། །ཆོས་བསྟན་པ་ལ་བསྔགས་བརྗོད་ཀྱིས་ཅི་བྱ། །འདི་ནི་འཇིག་རྟེན་གསུམ་གྱི་འདྲེན་པ་མཆོག
།ཉིད་ལ་བརྟེན་ཏེ་འགྲོ་ཀུན་འཚང་ཡང་རྒྱ། །བསམ་ཡས་ཀྱི་གཙུག་ལག་ཁང་དེར་ནི་བདག་ཉིད་ཆེན་པོ་དེའི་ཕྱག་སོར་རྩེ་ལས་བདེར་བབས་པའི། །མཚོ་དང་ངང་པ་མགོ་གཉིས་པ་དང་ཨུཏྤ་ལའི་ལྟེ་བར།
།ཤེས་རབ་རལ་གྲིའི་གཟུགས་བརྙན་དང་བཅས་པ་ད་ལྟ་སྡོམ་བརྩོན་དམ་པར་གྲགས་པ་འདི་བཀོད་པས་མཁས་རྣམས་འདུ་བ་དང༌། །བྱིན་ཟ་གཏུམ་པོའི་འཇིགས་པ་རྒྱང་བསྲིངས་མཛད། །སྲིད་པའི་བུད་ཤིང་ཡེ་ཤེས་མེ་ཆེན་གྱིས།
།བསྲེགས་པའི་རོ་བཞིན་སོལ་ནག་ཐང་ཆེན་པོར་ཕེབས་པའི་དུས། །ཡ་མཚན་རྡོ་སྐུའི་ཞལ་ལས་སྒྱུ་འཕྲུལ་དྲ་བ་གླུར་བླངས་རྒྱུད་ཀྱི་ལེའུ། །འཇམ་དཔལ་མཚན་ནས་ཡང་དག་དེ་ལ་བརྗོད།
།ནམ་ཞིག་མཐུ་ཡི་ཏོག་མཐོ་བ། །གྲགས་པའི་གོས་ཅན་སྲིད་གསུམ་ལས། །རྣམ་པར་རྒྱལ་བའི་རྒྱལ་མཚན་ཆེ། །ནུབ་པའི་དུས་མེད་བསྒྲེང་བ་ཅན། །ཡེ་ཤེས་ཀྱིས་དག་རྙོག་མེད་སྐུའི། །དཀྱིལ་འཁོར་བསམ་མི་ཁྱབ་པའི་ཤེལ།
།གཙང་མའི་ངོས་ཀྱང་གཞན་སྣང་དུ། །དྲི་མའི་ཆགས་མཚོན་འཛིན་བསྟན་ཚེ། །བླ་མ་རྗེ་བཙུན་ཆེན་པོ་དེ་ཡི་ཆེད་དུ་བདག་ཉིད་ཆེན་པོ་དེའི་སྒོ་གསུམ་ཡུལ། །གཅེས་

པ་མེད་པར་བཏང་བའི་སྲོག །དགེ་བའི་ལས་སུ་དཀར་བས་བཟུང༌། །སྲིད་ཞུས་མཉེས་པར་བྱས་པའི་མཐར། །དད་དང་ཐུགས་རྗེའི་ཆེ་བ་ཡང༌། །འགྲན་བཞིན་བླ་མའི་རྣལ་འབྱོར་གྱི། །རྡུལ་བྲལ་ཆོས་ལམ་དེར་དུས་གསུམ།
།སངས་རྒྱས་བྱོན་པའི་ཟབ་དོན་བསྟན། །དེ་ལྟའི་ཡོངས་འཛིན་རྒྱལ་ཀུན་གྱི། །འདུས་ཞལ་གཅིག་ཏུ་ངེས་བསྟན་པའི། །མགོན་པོ་འཇམ་པའི་དབྱངས་དངོས་སུ། །གཟིགས་ལས་ཆོས་རྣམས་མངོན་སུམ་རིག །སྐྱེ་བའི་ཟློས་བུ་འདི་ལ་གང༌།
།འགྲོ་མང་མྱ་ངན་འདས་བརྟེན་པའི། །བྱ་བ་མ་རྫོགས་ཀྱི་བར་དུ་ཞིང་གཞན་དུ། །གཤེགས་པའི་མཚན་མ་བྱུང་བ་ལས་རབ་གྲོལ། །སྤང་བྱ་མ་ལུས་བཏུལ་བ་ཡི། །མཆོག་གི་རྒྱལ་རྔ་བཅུ་གསུམ་དུ།
།བརྡུང་བའི་གོ་འཕང་བླ་ན་མེད། །ཐོབ་པའི་ཉམས་དང་རྟོགས་པ་ཤར། །མི་དང་མི་མ་ཡིན་ཐམས་ཅད། །སྐྱབས་སུ་སོང་བའི་ཁུར་གཅིག་ཏུ། །ཁྱེར་བའི་ལྷག་བསམ་ཕྲག་པ་ལ། །སྲིད་པ་གསུམ་གྱི་གཏན་བདེ་གནས།
།དམ་པའི་དངོས་པོའི་གྲིབ་ཀྱི་བསིལ་ལ་ཕྱིར་བཟློག་མེད་པའི་རྩ་བ་བརྟན་པར་ཟུག །སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་རྣམས་ཀྱི་ཕ་རོལ་ཕྱིན་པའི་ཡལ་ག་དང་ལྡན་ཁྱབ་བྱེད་རྒྱལ་བའི་ངང་ཚུལ་འབྲས་བུས་དུད།
།བདེ་བླག་ཏུ་བསྐྲུན་མཐུ་ཡི་རྦ་རླབས་ཀུན་ཏུ་དགེ་བའི་རང་འདོད་བཞིན་དུ་འཇོ། །སྲིད་ཞིའི་མཐའ་ཆེན་གཉིས་ལས་འགོངས་པའི་ར་བར་གནས་པ་མཆོག་གི་ལྗོན་པ་སྟེ།
།ཡེ་ཤེས་སྤྱི་ཡི་མེ་ལོང་གྱུར་པ་ལ། །འཇམ་པའི་དབྱངས་རང་ཉིད་དང་མི་གཡོ་བ། །བདེ་གཤེགས་ཡུམ་གཅིག་མྱུར་སྐྱོབ་ལྷ་མོའི་ཞལ། །མངོན་དུ་གཟིགས་པའི་དོན་གཉིས་མཐའ་རུ་ཕྱིན།
།སྙིང་ག་ན་སྤུའི་བྱེ་བྲག་དཔལ་གྱི་བེའུས་མཚན་པ་ལང་ཚོ་མའི། །རྣམ་འཕྲུལ་གར་གྱིས་བླངས་པ་འཆི་མེད་ཀྱི། །ནི་སྔོན་རྒྱ་མཚོ་བསྲུབས་པ་ལས་བདུད་རྩི་བྱུང་སྟེ་སྣོད་ཆེན་པོ་བརྒྱད་གང་བ་ལྷ་མ་ཡིན་རྣམས་ཀྱིས་ཁྱེར་བ་དང༌།
ལྷ་རྣམས་ཡི་མུག་པར་གྱུར་པ་ན་ཁྱབ་འཇུག་གིས་ཤིན་ཏུ་ཡིད་དུ་འོངས་ཤིང་གཟུགས་བཟང་བའི་བུད་མེད་ཞིག་ཏུ་གྱུར་ཏེ་སོང་བ་ལ། ལྷ་མིན་རྣམས་ཀྱིས་འདི་ནི་ཁོ་བོ་ཅག་གི་བུད་མེད་ཡིན་ནོ་སྙམ་ནས་བདུད་རྩིའི་སྲུང་མར་བཞག་སྟེ།
ཁྲུས་ལ་སོང་བའི་ཚེ་ཁྱབ་འཇུག་གིས་བདུད་རྩི་བརྐུས་ནས་བརྒྱ་བྱིན་གྱི་ ཁང་པར་ཁྱེར་རོ་ཞེས་རིག་བྱེད་ཀྱི་གཏམ་རྒྱུད་ལས་བཤད་དོ།
།དེ་དུས་ཀྱི་བདུད་

རྩི་ལས་ཀྱང་བདའ་བའི་ཆོས་ཇི་སྙེད། །ས་སྐྱར་བདག་ཉིད་ཆེ་དེ་གསུང་བའི་ཚེ། །བར་སྣང་ནས་འདི་སྐད་དུ་གྲགས་ཏེ་བྱང་ཆེན་སྨྲ་བའི་རྒྱལ་པོའི་རིགས་དམ་པ། །མི་ཉིད་ཚུལ་དུ་སྐྱེས་རབས་ཉེར་བདུན་གྱི།
།བར་དུ་གནས་ལྔ་རིག་པའི་པཎྜི་ཏ། །ཚར་དུ་དངར་བར་ཟློས་པ་ཁྱོད་ཅིག་གྲང་ཞེས་པ་དང་། །བཅོམ་ལྡན་འདས་སྐུ་དཔེ་མེད་རྡོ་རྗེ་འཆང༌། །དངོས་སྨྲའི་མགོན་པོ་གྲགས་པ་རྒྱལ་མཚན་གྱི། །སྤྲུལ་པ་ས་གསུམ་མུན་པས་དབུལ་བྱེད་པའི།
།མི་ཡི་ཉི་མ་རྩོད་པ་མེད་ཁྱོད་ཤར། །ནམ་མཁའ་ཕ་རོལ་མེད་པའི་དམ་ཚིག་པར། །ཡེ་ཤེས་སེམས་དཔའ་ཕབ་པའི་རྒྱལ་བ་ཡི། །དཀྱིལ་འཁོར་རབ་ཏུ་འབྱམས་པས་མ་འགྲོངས་པའི། །སེམས་ཅན་མཐའ་ཡས་ཁྱོད་ཀྱིས་འདྲེན་འགྱུར་ཞེས།
།རང་གི་ཡོན་ཏན་ཁ་རླངས་མངར་པོའི་རོ། །སྙིང་བསྟན་རི་བོའི་སུལ་དུ་མྱངས་པའི་འབྲུག །བསྔགས་འོས་དབྱར་ལ་བབ་པ་ནཱ་དའི་སྒྲས། །སྐལ་བཟང་གཙུག་ཕུད་ཅན་མང་གར་ལ་འཛུག
།བར་དུ་གཞན་གྱིས་མ་ཆོད་མིར་སྐྱེ་བ། །ཉེར་ལྔར་རྡོ་རྗེ་རྣོན་པོས་རྗེས་སུ་བཟུང༌། །དེ་འདྲ་རྒྱལ་བའི་རིགས་བརྒྱུད་མུ་ཏིག་གི །འཁྲི་ཤིང་མངོན་མཐོའི་དཔྱིད་ཀ་ཡིན་མོད་འདིར།
།གདུལ་བྱའི་ཁམས་ལ་བསྟན་པ་དྲང་དོན་ཅན། །ངེས་པའི་དོན་དུ་འཇམ་པའི་དབྱངས་ངོ་བོ། །ཉིད་གྱུར་གསར་པའི་ཞལ་གྱི་དཀྱིལ་འཁོར་དངོས། །བོ་དོང་བརྩོན་འགྲུས་རྡོ་རྗེ་ལ་སོགས་དག་པའི་བློ་ཅན་རྣམས་ཀྱིས་གསལ་པོར་མཐོང༌།
།མཉྫུ་གྷོ་ཥ་ཀཱིརྟི་སྟེ་འཇམ་དབྱངས་གྲགས་པ་ཞེས་བྱ་བའི་མཚན་ལྡན་པས། །འཆི་མེད་ཞལ་ཟས་དྲི་རོ་ཅན་བཤམས་པའི། །མགྲོན་དུ་གཉེར་བྱ་འཁོར་བ་ལས་སྒྲོལ་མ། །དངོས་བྱོན་དགེས་པར་རོལ་ལ་ནམ་ཞིག་ན།
།དེར་མ་གཤེགས་པར་གསོལ་བ་དྲག་གདབ་ཚེ། །བྱོན་པར་སྣང་ཡང་རྒྱབ་ཀྱིས་ཕྱོགས་ལ་ཞལ་མ་བསྟན་གྱུར་པ་དེའི་ཚེ། །མ་གཅིག་ཅེས་བོད་ནས་གནས་སྐབས་འདི་ནི་ཅི་ལས་རྐྱེན། །དེ་སྐད་ལན་དུ་ཀྱེ་མ་འཇམ་དཔལ་དང༌།
།དབྱེར་མེད་ས་སྐྱ་པཎྜི་ཏ་ལ་ཁྱོད། །གཤེ་དང་ལོག་ལྟས་ལེགས་པའི་ལམ་སྒྲིབས་ཏེ། །བདག་ཞལ་བལྟ་བའི་སྐལ་བའི་མིག་རབ་ལྡོངས་པར་གྱུར་ཏ་རེ། །

དེ་བས་ན་ཉེས་པའི་ལྟུང་བ་བཤགས་དང་མགོན་པོ་ས་སྐྱ་པཎྜི་ཏ་དེའི། །འདྲ་འབག་བཞེངས་ལ་དགེ་བས་བསྙེན་གྱིས་གསུངས། །དེ་ལྟར་བསོད་ནམས་བྱས་པའི་མཐུ་ལས་འཁྲུངས། །བཅོམ་ལྡན་འདས་མ་དེ་ཡིས་རྗེས་གཟུང་ལ།
།སྲིད་ལས་འདས་པའི་རྣམ་པར་འདྲེན་གཙོ་བོར། །ས་སྐྱ་པཎྜི་ཏ་གང་དེ་ངེས་པའི་སྐལ་པ་གཉིས་རབ་བཟང༌། །དེ་བཞིན་དུ་དབེན་པ་དྲི་མེད་གཙང་མའི་ནགས་ཕུག་པ། །འཇམ་དབྱངས་ཤེས་རབ་འོད་ཟེར་ལྟར་བོད་པས།
།ལས་རླུང་དྷཱུ་ཏཱིར་དག་པའི་རྨི་ལམ་ནི། །གཞོན་པར་བཟུང་སྟེ་ཤར་གྱི་ནམ་མཁའ་ལ་མངོན་ཕྱོགས་ཤིང་འཕུར་བར་བྱས་པ་ན། །རྒྱ་ནག་རི་བོ་ཟུར་ཕུད་ལྔ་པ་ཡིན་ཟེར་བའི་རི་བཟང་པོ་ཡིད་དུ་འོང་བ་ཅིག་འདུག་པའི་རྩེར།
།གཞལ་མེད་ཁང་པའི་དབུས་སུ་རིན་ཆེན་ཁྲིར། །མགོན་པོ་ས་སྐྱ་པཎྜི་ཏ་བཞུགས་པ། །བརྟན་པའི་འཁོར་ལོར་ངེས་ལ་གསོལ་གདབ་ཚེ། །གསུང་ནི་མ་བྱོན་འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་རྒྱུད་ཀུན་གྱི།
།རྒྱལ་པོ་གསེར་གྱི་ཡི་གེར་འཁྲུངས་པ་ཡི། །གླེགས་བམ་སྩལ་བའི་སྣང་བ་དེ་སྲིད་ནས། །ཆོས་ལ་མ་རྨོངས་དེ་ཉིད་རིག་པས་ཕྱུག །དུས་གསུམ་གང་ན་འཁོར་བའི་ནད་ཅན་མ། །འབྲེལ་ཚད་དོན་ལྡན་དེ་ཡིས་གདུང་སེལ་བ།
།མི་དམན་ཀུན་ཏུ་དགེ་བའི་ཚོགས་ཀྱི་བཅུད། །རྗེས་སུ་བསྟན་པ་མཐའ་དང་བྲལ་བ་ན། །ལྷ་དང་མི་དང་ཁྱད་པར་གནས་དེའི་བདག །ཀླུ་ཡི་རྒྱལ་པོ་གཙུག་ན་རིན་ཆེན་མང༌།
།ཆོས་ཉན་པ་ཡི་གདེངས་ཀ་ནོར་བུ་ཡི། །སྣང་བ་བརྒྱ་དང་ལྡན་པའི་ཕྱག་གིས་མཆོད་དེ་བདག་ཉིད་ཆེན་པོ་དེ་ས་སྐྱར་ཆོས་གསུང་པའི་དུས་སྦྲུལ་ཆེན་པོ་ཞིག་གིས་ཕྱག་འཚལ་བ་མི་རྣམས་ཀྱི་མངོན་སུམ་དུ་མཐོང་ངོ་།
།ཁ་ཆེའི་སྡོམ་བརྩོན་བསོད་སྙོམས་ཆེན་པོ་པ་པཎ་ཆེན་ཤཱཀྱ་ཤྲཱི་དེ་ཉིད། །སིངྒ་གླིང་ན་བསྟི་བའི་དུས་དེར་ལྷ། །གནམ་ཐེ་དཀར་པོ་བྱུང་ནས་ངེད་ཀྱི་ཡུལ། །ཧོར་གྱི་རྒྱལ་ཁམས་ཆེན་པོར་བྱོན་གསོལ་ཏོ།
།དེ་ཚུལ་འཁོར་བའི་ཕ་རོལ་ལས་སྒྲོལ་མ། །མཆོག་གི་མ་གཅིག་སྙན་དུ་བྱོ་བ་ན། །འདི་སྐད་ལུང་བསྟན་ཏེ་སྨོན་ལམ་འཇུག་པའི་འབྲེལ་པས་བསྐལ་པ་ཡི། །དར་ཕྱིན་ན་ཡང་ཁྱོད་ཀྱིས་ཕན་དུ་མེད།
།བྱང་ཕྱོགས་ཁ་བ་རི་པའི་ཅོད་པན་དུ། །སོངས་དང་ཉིད་རྗེས་འབྲེངས་པའི་སློབ་བུའི་མཆོག །བྱང་ཆེན་སྤྱོད་པའི་དགའ་སྟོན་བཀྱེ་བ་ལ། །མཁས་པ་དོ་ཟླ་མེད་པ་ས་སྐྱ་པཎྜི་ཏ་ཞེས་བྱ་བ་འབྱུང་གི་དེས་ཧོར་གྱི་རྒྱལ་ཁམས་ཐམས་ཅད་རྗེས་འཛིན་གསུངས།
།འཁོར་

བའི་དགྲ་མངོན་བཅོམ་པ་ཡིས་ཞེས་སིངྒ་གླིང་གི་དགྲ་བཅོམ་ཞིག་གིས་ཁ་ཆེ་པཎ་ཆེན་གང་ལ་མེ་ཏོག་ཁ་མ་བྱེ་བ་ཅིག་སྤྲད་ནས། །བོད་ཡུལ་ཁམས་སུ་འགྲོ་ན་མེ་ཏོག་འདི་ཁྱེར་ལ་སོངས་ཤིག །བོད་ན་འཇམ་མགོན་སྤྲུལ་པ་མཐོང་མ་ཐག་ཏུ་ཁ།
།ལེགས་པར་ཕྱེ་བས་སྤྲུལ་པ་ཡིན་པས་མཚོན་ཏེ་དེར་མེ་ཏོག་འདི་གཏོད་ལོ། །ཡང་ནི་པཎ་ཆེན་དེ་ཉིད་འཕགས་པའི་ཡུལ། །ཤར་ཕྱོགས་གསེར་འོད་རྒྱལ་མཚན་ཞེས་པ་ཡི། །གཙུག་ལག་ཁང་པར་བཞུགས་དུས་རྒྱ་ནག་གི
།རྒྱལ་པོས་གཡར་འདྲེན་མངགས་པའི་ཐོ་རངས་ཆ། །འཕགས་པ་འཇིག་རྟེན་དབང་ཕྱུག་གིས་སྤྲུལ་པའི། །དགེ་སློང་དགུང་ཟླ་གསར་པའི་འོད་ལས་ཀྱང༌། །ཆེས་དཀར་རྨོངས་པའི་འཐིབས་བུ་འཇོམས་ཆས་པ།
།བརྩེ་བའི་ཡིད་ཅན་དེ་ཡིས་འདི་སྐད་དུ། །རྒྱ་ནག་པོའི་ཞིང་དེ་ཁྱོད་ཀྱིས་རྗེས་གཟུང་ཡུལ་མ་ཡིན། །གངས་ཅན་ས་ལ་གནས་པའི་སེམས་དཔའ་ཆེ། །བརྟན་པའི་འཁོར་ལོ་མི་ཡི་ཟོལ་ཅན་གྱིས།
།གདུལ་བྱ་དེ་འདུལ་བར་འགྱུར་རོ་ཞེས་པ་ཡི་ལུང་དུ་བསྟན། །སྙིང་ལ་དེ་གསུང་བཀོད་བྱས་ནམ་ཞིག་བོད་དུ་བྱོན་པའི་དུས་ན། །རྣམ་པ་ཀུན་རིག་ས་སྐྱའི་པཎྜི་ཏ། །གཟིགས་པ་ཙམ་ན་སྲིད་ལས་འདས་པ་ཡི།
།མཚན་ཉིད་བཟང་པོ་ཀུན་ལྡན་དེ་བཞིན་དུ། །ཡང་དག་སྣང་བ་ས་སྐྱ་པཎྜི་ཏ་དེ་ཉིད་འཇམ་དབྱངས་ཀྱི་སྤྲུལ་པ་ཡིན་པར་སྔར་སིངྒ་ལའི་དགྲ་བཅོམ་པས་བཀུར་བའི་གསེར་གྱི་པདྨ་ནི། །མངོན་ཤེས་ལྡན་པས་རྟོགས་པའི་བཞད་སྒྲ་ལ།
།དད་པའི་བུང་བ་ཀུན་བསྡུ་སྙན་པའི་རོ། །ད་དུང་ཉམས་པ་མེད་པའི་བཅུད་ཀྱིས་ལེན། །བདག་ཉིད་ཆེན་པོ་དེས་ནི་འཁོར་འདས་ཀྱི་ཆོས་ཀུན་རྟེན་ཅིང་འབྲེལ་པར་འབྱུང་འཁྱུད་པའི། །མཚན་ཉིད་ཅན་དུ་ངེས་པར་གཟིགས་པའི་མཐུ།
།དོན་དམ་ནམ་མཁའི་རི་མོ་མཚན་སྤངས་ཀྱང༌། །ཀུན་རྫོབ་བསླུ་མེད་བཤེས་མོ་འདི་ན་མཚར། །འཇམ་པའི་དཔལ་གྱི་འཕྲིན་ལས་མི་དམན་ཟབ། །ངོ་མཚར་པིར་གྱིས་བཀྲ་བའི་རེ་ཁཱ་ཅན།
།བྱིན་རླབས་མཛོད་དུ་འཁྱིལ་བའི་འཁོར་ལོ་ས་སྐྱའི་དབུ་རྩེ་རྙིང་མར་སྦས་པ་དེ་ཡི། །དབང་དུ་དགེ་འདུན་མི་ཕྱེད་རྒྱ་མཚོ་སོང་བ་སྟེ་བན་ཁྲི་ཚོ་བཅོ་བརྒྱད་འདུས། །བསོད་ནམས་ལས་ལ་སྦྱོར་བའི་ཚོགས་ཀྱི་བདག
།གྲུབ་པའི་མན་ངག་ལྟེ་བ་མ་སྨད་བཟང༌། །ཕོངས་པ་ཐམས་ཅད་བཅོམ་པའི་ཚོང་འདུས་འདུ་བའི་འཁོར་ལོ་བཀྲ་ཤིས་ལྷ་ཁང་དུ་སྦས་པ་ཡིས། །འཇིག་རྟེན་འབྱོར་བའི་གཏེར་ཆེན་མ་ལུས་སྡུད་པ་སྟེ་རྒྱ་དཀར་ནག་ཕྱིན་གྱི་དཔལ་འབྱོར་དབང་དུ་གྱུར།
།མི་བཟད་དུས་ཀྱི་བདག་པོ་མཐར་བྱེད་པ། །འདུས་མ་བྱས་པར་

དྲག་ཏུ་ཁྲོས་པ་ཡི། །སོས་བཏབ་བདུད་ཀྱི་ལས་ཀུན་མི་འཚོ་བའི། །རྒྱལ་ཐབས་ཆེན་པོ་སྟེ་མཐའ་དམག་སློག་པོའི་འཁོར་ལོས་རིན་ཆེན་སྒང་གི་ཐོད་རི་ལ་སྦས་པ་གཡུལ་ངོ་སློག་པ་སྟེ་དགོན་པ་ཇི་སྲིད་གནས་ཀྱི་བར་མཐའ་དམག་བསྲུང་བར་ནུས་པའོ།
།ཁྲོ་བའི་རྒྱལ་པོ་སྨེ་བ་བརྩེགས་པ་ཡི། །གར་དགུའི་ཉམས་སུ་ཤར་བའི་འཁོར་ལོ་ཆོས་ཁྲི་ཐད་དུ་སྦས་པས་དེར་མཐོ་ཁོང་། །ངན་པའི་དྲིས་ཀྱང་རེག་པ་མིན་ཕྱིར་དུ།
།སྲོག་ཆགས་བསེ་མོའི་ཚོགས་རྣམས་འགོག་པར་མཛད་དེ་མི་འབྱུང་ངོ་། །དེ་ལྟར་ས་སྐྱ་ཆོས་དང་སྲིད་གཉིས་ཀྱི། །འབྱོར་པའི་མཐུ་ཡི་ཉེས་པ་ཀུན་བཀྲུས་པར། །དགེ་ལེགས་ཡ་མཚན་དབང་དུ་སྐྱེས་པ་ལ། །ཁམས་གསུམ་པ་ཡི་སེམས་ཅན་ངལ་གསོ་བརྟེན།
།ཚད་མ་རིགས་པའི་གཏེར་གྱི་པར་ཕྱོགས་གང་ན། །བསྒྲུབས་པ་མཐའ་དག་ཚིག་གི་མཚམས་གཅིག་ཏུ། །ངེས་པ་ཀུན་ལ་འདོམས་པ་མ་ལི་ཀའི། །དོ་ཤལ་འདི་ཡང་གྲུབ་པའི་རྒྱན་དུ་བརྩི།
།སྟོང་པ་དངོས་པོའི་ངོ་བོ་འདི་ནི་འཇིགས་སུ་རུང་བའི་ཆོ་འཕྲུལ་དུ། །དབབ་པའི་ལུས་ཀྱི་ནམ་མཁའ་རྫོགས་པའི་སངས་རྒྱས་བར་དུ་བསྲུང་བ་ལ། །བལྟ་བའི་སྡང་མིག་བགྲད་དང་བཞད་དང་དུར་ཁྲོད་ཆེན་པོའི་ཆས་བརྒྱད་ཅན།
།ཞལ་གྱི་དཀྱིལ་འཁོར་བསྟན་པར་མ་ཟད་སྲོག་སྙིང་ཕུལ་བའི་དམ་ལྡན་ལྷ། །སྟོང་ཉིད་མཚན་མ་མེད་པ་ཡི། །རང་བྱུང་སྐྱེ་བ་བཅོམ་ལྡན་འདས། །དགྱེས་པའི་རྡོ་རྗེ་རྣམ་གསུམ་པོ།
།དག་པ་མི་ཟད་ཀུན་རྫོབ་ཏུ། །གཟུགས་ཅན་སངས་རྒྱས་བསྙེམས་པའི་གཏེར། །འཆང་བའི་རྡོ་རྗེ་གུར་གྱི་མགོན། །འཁོར་དང་མྱ་ངན་འདས་དངོས་ཀུན། །བ་སྤུའི་རྩེས་ཀྱང་གྲུབ་པ་ཅན། །སྨིན་མ་འཁྱོག་པོར་བལྟ་བའི་གཞུ།
།ཟག་མེད་རྒྱུད་ཀྱིས་བཀུག་པ་ཡི། །ལམ་དུ་དགེ་ལ་སྦྱོར་བའི་མདའ། །དྲང་པོས་སྡིག་པའི་ཆོས་ཀུན་འདུལ། །དེ་ཡི་ཐུགས་དང་རོ་གཅིག་པའི། །བརྡ་ཐབས་ལན་བུ་གཅིག་པ་རུ། །གཡོ་བའི་ལྷ་མོ་ཀུན་གསལ་གྱི།
།ལུས་ཅན་ཨེ་ཀ་ཛཱ་ཊིའོ། །གང་དེའི་ལྟོ་བར་རང་སྔགས་ཀྱི། །ས་བོན་ལས་འཁྲུངས་ནམ་གྲུ་མ། །འདོད་ཁམས་རང་གིར་བྱས་ལྷན་ཅིག །ལུས་མེད་དཔུང་པའི་འཇུག་པ་བསྐུམ། །དྲག་པོ་ལས་ཀྱི་ཕོ་བྲང་

ན། །ཚངས་གསུམ་ཚང་བའི་འཁོར་ལོའི་མགོན། །དེ་ཕྱིར་ཡང་དག་ཞེ་སྡང་གིས། །བསྒྲལ་ཚད་ཐར་པའི་སྡེར་མངོན་ཕྱོགས། །བདེ་བར་གཤེགས་པའི་གསང་བ་ཀུན། །འདུས་པ་འཇམ་པའི་རྡོ་རྗེ་དང༌། །གཉིས་མེད་ཡེ་ཤེས་མཛོད་འཛིན་པའི།
།མི་འགྱུར་དམ་ཚིག་གཉེན་པོ་ཅན། །སྲིད་པ་གསུམ་ལས་རྒྱལ་བ་ཡི། །ང་རྒྱལ་དྲག་པོའི་རིག་བྱེད་ཞལ། །དཀྱིལ་འཁོར་དངོས་སུ་བསྟན་པ་ན། །ལས་ཀྱི་གཤིན་རྗེ་དངང་བྱེད་པ། །ཡང་ནི་ངོ་མཚར་སྤྲུལ་པའི་གར།
།བྲམ་ཟེའི་གཟུགས་འཆང་རལ་པ་ཡི། །དོ་ཀེར་ཙམ་གྱི་གྲིབ་མ་ལ། །སྲིད་པ་སུམ་ཅུ་རྩ་གཅིག་ནི་འདོད་པའི་དབྱེ་བ་བཅུ་གཅིག །གཟུགས་ཀྱི་དབྱེ་བ་བཅུ་དྲུག །གཟུགས་མེད་པའི་དབྱེ་བ་བཞི་སྟེ་དེ་ཐམས་ཅད་ཉལ།
།འཇིག་རྟེན་མེས་པོའི་བཀའ་ལས་ནི། །འདས་པའི་སྙིང་སྟོབས་རྒྱལ་པོ་སྐལ་ལྡན་ཤིང་རྟའི་ངོར་ཚངས་པས་གངྒཱ་མི་ཡུལ་དུ་བོབས་ཤིག་པའི་བཀའ་བསྒོ་བ་ན། དེ་ལས་འདས་སོ་ཞེས་རིག་བྱེད་ཀྱི་གཏམ་རྒྱུད་ནས་བཤད་པ་དང་སྦྱར་གངྒཱའི་རྒྱུན།
།དྲི་མེད་རྦ་རླབས་རྩེ་མཐོ་བས། །ནམ་མཁའ་འགོངས་པའི་འཕྲིན་ལས་སྒྲུབ། །བདེ་ཆེན་རོ་ལ་སྦྱོར་བཞེད་པའི། །མཁའ་འགྲོ་གསང་བའི་གཟུགས་ཅན་མ།
།རྣམ་བཞི་རྩེན་པས་ལྷའི་བུ་དང༌། ཉོན་མོངས་པ་དང༌། ཕུང་པོ་དང༌། འཆི་བདག་གི་བདུད་བཞི་ཡི། །སྲོག་འཕྲོག་ནག་པོ་བརྩེགས་པ་རྒྱུ། །བདག་ཉིད་ཆེན་པོ་ས་སྐྱ་པཎྜི་ཏ་གང་གི་བཀའ་ཡི་ཟེགས་མར་ཡང༌།
།སྲུང་མའི་ཚོགས་ཀུན་ཅིས་མི་གནས། །འཇིག་རྟེན་འཇིག་རྟེན་འདས་ཐམས་ཅད། །འདི་ལ་སྐྱབས་སུ་མ་སོངས་སུ། །དགེ་བས་རྗེས་སུ་འབྲེལ་པའི་སྨོན་ལམ་དར་བབ་དང༌། །རྣམ་གྲོལ་དྲི་མེད་གསལ་བའི་སྣང་བ་རྟོགས་བྱེད་ལྡན།
།མཚན་དང་གྲུབ་པའི་རྣམ་པར་ཐར་པ་བསྒྲགས་ཙམ་ན། །མ་རིག་དགྲ་བཅོམ་མཆོག་གི་དངོས་པོ་ཀུན་གྱིས་འབྱོར། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་བ་བཟང་པོའི་ལེགས་ལམ་ལས།
གྲུབ་པའི་འཁོར་ལོས་སྒྱུར་བའི་སརྒ་སྟེ་བརྒྱད་པའོ།། །།སྙིང་སྟོབས་

རང་བཞིན་དྲི་མེད་པ། །བགྲོད་པ་གཞན་ཕན་སྙིང་པོའི་གཏེར། །འཆང་བའི་སངས་རྒྱས་ཁེངས་པ་ཅན། །རྣམ་དག་འགྲོ་ལ་བརྩེ་བས་དུད། །ནམ་མཁའི་མཐའ་ལྟར་བསྐལ་པའི་ཡུལ་ཡང་དད་པས་འགོངས་པའི་ཁྱད་པར་གཙུག །རྒྱང་ནས་བཏུད་པའི་འོད་ཟེར་རིང་པོ་མཚམས་ལས་བརྒལ་བའི་ངོ་མཚར་གྱིས།
།ཞབས་ཀྱི་པདྨོ་དྲི་མེད་ཁ་ཕྱེ་དགེ་ལེགས་འཆར་ཁའི་སྣང་བ་ཆེ། །མཛེས་པར་ཆས་པའི་རང་བཞིན་རིན་ཆེན་དམར་པོའི་འདབ་མ་ངེས་པར་ཡངས།
།རྡོ་རྗེ་མཁའ་དབྱིངས་དག་པའི་བདེ་བ་ཆེན་པོའི་ངང་དུ་ཞུུ་བ་ལས། །ཚད་མེད་ལྷ་མོ་རྣམ་བཞིའི་གླུས་བསྐུལ་ཏེ། །ཨེ་མ་སངས་རྒྱས་རྡོ་རྗེ་འཆང་བའི་མི། །རྗེ་བཙུན་གྲགས་པ་རྒྱལ་མཚན་ཞེས་བྱ་བ་སྙིང་རྗེའི་གཏེར་དུ་བཞེངས་དེས་སྔོན།
།བུ་ཀྱེ་ཞེས་ས་སྐྱ་པཎྜི་ཏ་དེ་ལ་བོད་ནས་མཉན་པར་བྱ་ཡི་ཁྱོད་ལ་སྤྱིར། །མཐོན་པོའི་རྒྱལ་རིགས་མི་གཅིག་མིའི་སེང་གེ །སྟོབས་ལྡན་བརྒྱད་ཀྱིས་ཆོས་ཐམས་ཅད་མཁྱེན་པ་ལ་མི་འཇིགས་པ་དང༌།
ཆོས་ཐམས་ཅད་སྟོན་པ་ལ་མི་འཇིགས་པ་དང༌། སྒྲིབ་པ་མེད་པའི་ལམ་དུ་འཇུག་པ་ལ་མི་འཇིགས་པ་དང༌། ཟག་པ་ཟད་པའི་ཡེ་ཤེས་ལ་གནས་པ་ལ་མི་འཇིགས་པ་སྟེ་མི་འཇིགས་བཞི་ཡི་ཁྲི།
།འདེགས་པའི་གྱེན་མིག་མཐོ་ཞིང་ཁྱད་པར་དུ། །རིགས་དང་སྐད་ཀྱི་བྱེ་བྲག་རྒྱུད་སྟོང་གི །བར་དུ་ཚངས་པས་བསྒྲེང་བའི་འཇིག་རྟེན་གང༌། །ཀུན་ཏུ་དགའ་བའི་ཟློས་གར་མཚན་གཞིའི་ཡུལ། །ཡངས་པར་བྱས་པའི་དོན་ཡོད་ཕང་ཧོར་གྱི་རྒྱལ་ཁམས་དང་ཟློས་གར་གཉིས་སྦྱར་དུ་ཡོད་པས་སྦྱར་རྒྱན་པ་ནས།
།ཅོད་པན་ཏེ་ཞྭ་མོའི་དབྱིབས་མཁའ་སྤྱོད་འདབ་ཆགས་ཀྱི་དངས་མའི་ཁྲ་ཇི་བཞིན་འདྲ་བ་གྱོན་པ་དང་།
།རིག་བྱེད་ལག་པའི་ཚུལ་ལྡན་དཔའ་བོའི་རྒྱུད། །འཇུག་པ་ཐར་པའི་ས་ཆེན་གཟུང་བ་ལ། །ལེགས་པར་འོངས་བཞིན་ལྷམ་ནི་ཕག་སྣ་འདྲ་བ་གྱོན་པ་ཅན་ཁྱབ་འཇུག་གི་ཕག་པའི་འཇུག་པ་དང་སྦྱར། །ཞོན་པའི་རྟ་ཡང་གཞན་ལས་ཤིན་ཏུ་ནས་ཀྱང་དེ།
།རྨད་བྱུང་གེར་ལིང་མེ་ཡི་གཤོག་ཅན་གྱི། །སྤྲུལ་པའི་སྐྱེ་བར་ལྡན་ནམ་མངོན་སུམ་མཚོན། །རྣམ་པ་དེ་ལྟའི་སྤྱན་འདྲེན་འབྱུང་འགྱུར་ལ། །རིགས་ཀྱི་མཁའ་མཆོག་དག་པའི་དབུ་རྒྱན་ཟླ་བ་བཟང༌།
།

འཕེལ་འགྲིབ་མེད་པའི་སྙིང་ལས་འཛག་པ་ཡི། །ཆོས་དཀར་བདུད་རྩིའི་སྙེ་ མ་ས་གཞི་ལ། །སྨིན་ཕྱིར་ཡིད་ནི་གཉིས་པའི་ཟླ་མེད་པར། །སོངས་ཤིག་དགེ་བའི་འབིགས་བྱེད་རླུང་གིས་དེར། །སྲིད་ཞིར་གནས་པའི་ཡོན་ཏན་དྲི་བཟང་ཚོགས།
།རྫོགས་པའི་དཔལ་གྱི་ཕྲེང་བ་རབ་རིང་བས། །ས་གསུམ་སྙན་པར་གཞལ་བའི་ལུང་བསྟན་བཞིན། །ཞིང་མཆོག་ཀུན་གྱི་སྙིང་པོ་འདུས་པའི་རོ། །ལྷག་པར་མྱངས་པའི་ས་གཞི་ཟླ་ཤེལ་ལས། །དཀར་བའི་ས་སྐྱར་འགྲོ་མང་བྱང་ཆུབ་པའི།
།ཆོས་ཀྱི་སྦྱིན་པ་ལུགས་བརྒྱ་ལྡན་མཛད་ཚེ། །ཁྱོད་གྲགས་འཛམ་གླིང་རྗེ་བོ་སེ་ཆེན་གོ་དན་གྱི། །ཐོས་པའི་འཁོར་ལོ་སེམས་ལ་བསྒྱུར་བའི་མོད། །སྡིག་པའི་དངོས་པོ་ཐམས་ཅད་ཐག་བསྲིངས་པའི།
།བསོད་ནམས་ལས་ལ་སྦྱོར་བ་དྲན་པས་རིག །གཡར་འདྲེན་དོན་དུ་ཉེ་དབང་ལས་ཁ་ཅན། །མི་ཆེན་དོར་རྟ་མངགས་གྱུར་དེ་ལ་ཡང༌། །འཁོར་གྱི་གྲངས་ནི་དཔག་ཏུ་མེད་པ་ཡིས། །བོད་ཡུལ་བརྗིད་པའི་མི་ཡི་གཡུར་ཟ་བ།
།གསེར་གྱི་སྲབ་ཁ་གློད་པ་རྟ་པའི་ཚོགས། །རྩལ་ཤུགས་དྲག་པོར་ཆེ་བས་འཐོར་བའི་རྡུལ། །ནམ་མཁའི་གཙུག་ཏོར་སྙེག་ལ་སོང་བའི་རྗེས། །རྨིག་རྩེའི་རི་མོ་ས་ལ་འགོད་མིན་བྱུང༌།
།མི་ཡི་ཡུལ་ན་གཏམ་ཙམ་ཉིད་ཀྱང་ཅི། །ལྷོ་ཕྱོགས་རྒོད་མ་ཁ་ལས་སྐྱེ་བ་དཀོན། །མཐོར་ཐོས་བགྲང་བར་ཡས་འདི་ཆུ་གཏེར་ལས། །གསར་དུ་ལྷུན་པོ་གཞན་པས་བསྲུབས་སྐྱེས་སྙམ་རབ་རྟོག་གི་རྒྱན།
།མཐའ་དག་སྐྱེ་བོ་ཐེ་ཚོམ་ཁྱོག་ཉིད་དུ། །གཡོ་དང་འཇིགས་སུ་རུང་བའི་མི་སྲུན་སྦྲུལ། །དད་པའི་གདེངས་ཀ་ལས་སྐྱེས་སྣང་བ་མཆོག །གསལ་བའི་སརྦ་མུ་ཏིག་ཅན་དུ་མཁྱེན། །འཛམ་བུ་ནཱ་དའི་ཡི་གེ་གཙང་མའི་འཕྲིན།
།སྣང་བ་ཉིན་མོར་བྱེད་པའི་ལས་ཀྱི་ཤུགས། །འགོག་པ་མེད་པའི་རྒྱལ་པོ་དེ་ཡི་ལུང༌། །ཆེ་བ་གཉིས་དང་ལྡན་པའི་སྒྲ་བསྒྲགས་པ། །ཚེ་རིང་གནམ་གྱི་ཤེ་མོང་བཙན་པོས་ལྷ་ཆེན་དབང་ཕྱུག་གི་ཡོན་ཏན་ཕྲ་བ་དང༌།
ཡང་བ་དང༌། གོ་འཕང་ཆེ་བ་དང༌། འདོད་དགུར་བྱེད་པ་དང༌། མཆོད་པར་འོས་པ་དང༌། བྱ་བ་ལ་དབང་བ་དང༌།

ལས་ལ་མི་དབང་བ་དང༌། འདོད་པ་སྦྱིན་པར་བྱེད་པ་སྟེ། བརྒྱད་ཕྲོགས་ཤིང་ཚངས་པ་ཆེན་པོའི་བྱེད་པ་འཆང་བ། །བསོད་ནམས་ཆེན་པོའི་དཔལ་ལས་སྐྱེས་སྟོབས་ཀྱི་འཁོར་ལོ་ནམ་མཁར་འཕགས་པའི་རྗེས་སུ་གླིང་བཞི་རི་རབ་འབྲེངས་པའི་རྒྱལ་པོ་ངེད་ཀྱི་ལུང༌།
མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་ཡན་ལག་ཡོངས་སུ་རྫོགས་པའི་སངས་རྒྱས་གཉིས་པ་ལྟར་རམ། །རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་སྐུ་འཇམ་པའི་དབྱངས་དངོས་སྨྲ་བའི་མཁས་པ་སྒྱུ་འཕྲུལ་ཆེན་པོ་འཆང་བ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་ལ་འདི་ལྟ་སྟེ།
མ་གྱུར་རིགས་དྲུག་གི་འཁོར་ལོས་བསྡུས་པའི་འགྲོ་བ་ལ་གནམ་སའི་དྲིན་ལན་འདབ་པར།
དགེ་སྡིག་གི་ལམ་གྱི་རྣམ་པར་དབྱེ་བ་ཤེས་ལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་ཁང་བཟང་དུ་འདྲེན་པར་ནུས་པའི་བླ་མ་ཞིག་དགོས་བྱུང་བ་བརྟག་པ་བྱས་དུས།
ལེགས་བྱས་ཀྱི་མེ་ཏོག་ཕོག་པའི་ལྷའི་བགོས་སྐལ་བཟང་པོ་ཁྱོད་དུ་འདུག་པ། སེམས་འདྲེན་མ་མ་ཡིན་པའི་རྩེ་གཅིག་པས་གཡར་འདྲེན་ན་འབྱོན་པ་ཅི་གནང༌། ཡང་ཉེར་ལེན་གྱི་ཕུང་པོ་སྲིད་པའི་ཆོས་ཉིད་ཅན་དུ་རྒས་པར་བསྙད་ན།
སྔོན་ལྷ་མིའི་སྟོན་པ་ཤཱཀྱ་ཐུབ་པས་སེམས་ཅན་གྱི་དོན་ལ་གདུང་བ་མེད་པར་ལུས་གྲངས་མེད་དུ་སྦྱིན་པར་བཏང་བ་ཅི་ཙམ། དེའི་ཆོས་རྣམས་མངོན་སུམ་རྟོགས་པའི་དམ་བཅའ་དང་ཨེ་འགལ།
ངས་རྣམ་པར་རྒྱལ་བ་ཆེན་པོའི་རུ་མཚོན་བླངས་ནས། དཔུང་གི་སྦྱོར་བ་དྲག་པོ་བཤམས་ན་སྐྱེ་འགྲོ་མང་པོ་མནར་བར་མི་འགྱུར་རམ། བླ་ན་མེད་པའི་ཡེ་ཤེས་ཀྱི་མཐུ་ཐོབ་ལ། ཕྲིན་ལས་ཀྱི་ཏིང་ངེ་འཛིན་ཐོགས་པ་མེད་པ།
ཀུན་ལ་བྱམས་པ་དང་ཐུགས་རྗེའི་འོད་ཟེར་རྣམ་པར་སྣང་མཛད་བྱེ་བྲག་མེད་པར་ཁྱབ་པའི་དོན་གྱིས་ན། ས་ལེ་བར་ཁྲི་ཕྲག་དུ་མའི་ལམ་གྱི་ངལ་བ་སྤངས། ཇིན་གིར་ཧོར་གྱི་རྒྱལ་པོའི་རིགས་ཀྱི་མོས་པ་ཕྱིར་མི་གཞོལ་བའི་སླད།
མཁའ་ལས་རིན་པོ་ཆེའི་ཆར་བརྩམས་བཞིན་

འཁོར་རི་རབ་ཀྱི་ཉི་རྡུལ་གྱི་གྲངས་དང་མཉམ་པས་བསྐོར་ཏེ། ནམ་མཁའ་མཛོད་ཀྱི་གཏེར་ཟད་མི་ཤེས་པའི་ཕོ་བྲང་དུ་མྱུར་བར་སྤྱོན་ཞིག །ཉི་འོག་ཆུ་ལྷའི་ཕྱོགས་ཀྱི་བནྡེ་ཐམས་ཅད་ཤེས་སུ་འཇུག་ཅེས། ཕོ་དུད་ཀྱི་ཐོག་མར་བསྐུལ་བའི་སྐྱེས་དངུལ་བྲེ་ལྔ།
གན་པའི་གོས་ཏའི་ཧུང་གི་སྣམ་སྦྱར་མུ་ཏིག་གི་ཚོམ་བུ་ཅན། གོས་ལུ་ཧང་གི་རིང་འགག་ལྷམ་འབོབ་དང་བཅས་པ། ཁ་ཐི་དང་མཐོན་ཐི་ཁ་ཚང་ཡུག་གཉིས་རེ།
བཟང་པོའི་གོས་སྣ་ལྔ་ཡུག་ཉི་ཤུ་རྣམས་ཡོད། འབད་པས་དོན་དུ་གཉེར་བ་ལ་རྡོ་ཤྲཱི་མགོན་དང༌། ཛི་བ་ཁ་མངགས་པ་ཡི། འབྲུག་ལོ་ཟླ་བ་བརྒྱད་པའི་ཚེས་གྲངས་ལ་སོང་བ་དགེ །དེ་དོན་དཔྱད་ལ་དང་པོར་བླ་མ་རྗེ་བཙུན་གྲགས་པ་རྒྱལ་མཚན་དེའི་བཀའ།
།རྟག་ཏུ་མི་བརྗེད་སྙིང་དང་མ་ལ་ཡ། །མཚུངས་པར་སྐྱེ་བས་མཐོ་བའི་ཙནྡ་གྱི། །རང་བཞིན་ཐམས་ཅད་གཞན་ལ་ཕན་དོན་གཞན་བཀོད་པའི་རྒྱན་པས་དྲངས། །གདན་སའི་ཆོས་ཁ་འཛིན་ལ་འོ་ཡུག་པ།
།བསོད་ནམས་སེང་གེ་ཤར་པ་ཤེས་རབ་ཀྱི། །འབྱུང་གནས་ཆེ་དང་སྲིད་པའི་གཙུག་ལག་ཁུར། །འཁྱེར་བར་གྲོམ་པ་ཤཱཀྱ་བཟང་པོ་བསྐོས། །རྣམ་རྟོག་མེད་ལས་འཇིག་རྟེན་གསུམ་འདྲེན་པ།
།སངས་རྒྱས་སྤྱོད་ཡུལ་ཉིན་མོར་བྱེད་པ་ཡིས། །སྲིད་དང་མུན་པ་ལྷན་ཅིག་མི་གནས་པའི། །གོ་འཕང་མཁན་པོ་ལྷ་དང་མིའི་བླ་མ། །གནས་དང་གནས་མ་ཡིན་པ་མཁྱེན་པའི་སྟོབས། ལས་ཀྱི་རྣམ་པར་སྨིན་པ་མཁྱེན་པའི་སྟོབས།
མོས་པ་སྣ་ཚོགས་མཁྱེན་པའི་སྟོབས། ཁམས་སྣ་ཚོགས་མཁྱེན་པའི་སྟོབས། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས། ཐམས་ཅད་དུ་འགྲོ་བའི་ལམ་ལ་མཁྱེན་པའི་སྟོབས། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས།
སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས། འཆི་འཕོ་བ་དང་སྐྱེ་བ་མཁྱེན་པའི་སྟོབས། ཟག་པ་ཟད་པ་མཁྱེན་པའི་སྟོབས་ཏེ། སྟོབས་བཅུ་མངའ་བ་དེ་ཡི་ཐུགས་ཀ་ལས།
།འཁྲུངས་པའི་སེམས་དཔའ་ཆེན་པོ་ཉེ་བའི་སྲས། །སོ་སྐྱེའི་ས་ལས་རིང་དུ་འཕགས་པ་ཡི། །མཚན་དང་མཐུན་པ་མཆོག་གི་དོན་ལྡན་པ། །འཁོར་བས་ཟ་བའི་འཇིགས་པ་ཆེན་པོ་ལ། །རྩ་བ་མ་རིག་པ་ཡིས་སྲོག་ཕྲོགས་ནས།
།དགེ་ལ་སྦྱོར་བའི་བློ་

གྲོས་དྲག་པོའི་སྐུ། །གསང་བའི་བདག་པོའི་སྤྲུལ་པ་སྟེ་མཚན་ཡང་འགྲོ་བའི་མགོན་པོ་ཕྱག་ན་རྡོ་རྗེ་སྟེ། །དབུས་འགྱུར་འཆང་དུ་ཁྱབ་བདག་གཙོ་དང་འཁོར། །སྔོན་བྱུང་གཏམ་གྱིས་ཅི་བྱ་འདིར་དུས་གསུམ།
།རྒྱལ་བ་ཀུན་གྱི་འདུས་ཞལ་ཕྱེ་བའི་མཆོག །བདག་ཉིད་ཆེན་པོ་ས་སྐྱ་པཎྜི་ཏ་སྲས་བཅས་མངོན་སུམ་སྣང་བ་རབ་ཏུ་འབྱམས། །མཐོ་རིས་མགོན་པོ་ཚངས་དང་བརྒྱ་བྱིན་སོགས། །ཕྱག་འཚལ་གདོང་པ་རྫོགས་པའི་མེ་ལོང་གང༌།
།སྲིད་གསུམ་གཙུག་གིས་བྱིས་པའི་ཞབས་སེན་ལ། །ཡ་མཚན་མཐོང་བའི་བདུད་ཀྱང་དུལ་བཞིན་དུ། །ཤེས་བྱ་མ་ལུས་དག་པའི་དཀྱིལ་འཁོར་ཆེ། །སྔོ་བསངས་ལང་ཚོར་བབ་པའི་དགུང་མཐོན་པོར། །འཛེགས་པའི་བགྲང་གཞི་སྟེ་དགུང་ལོ་གསུམ་ལྷག་དྲུག་ཅུའི་དབྱངས།
།ཟབ་མོ་འབྲུག་གི་ལོ་ལ་སྐུ་བསྐྱོད་དེ། །ཉན་ཐོས་རང་རྒྱལ་ཐེག་པ་ཆེན་པོ་ཡི། །རིགས་ཅན་འཁོར་གྱིས་གནམ་དང་ས་ཐམས་ཅད། །རྫོགས་པའི་སྤྱི་བོས་གཏམས་པའི་ཁོར་ཡུག་རྒྱ།
།འོད་སྟོང་ལྡན་པའི་ཉི་མས་དཔག་ཏུ་མེད་ཕུལ་བྱུང་གི་རྒྱན་མཚར་ཆེ་བ། །མཆེ་བའི་གངས་རི་གཟིངས་པའི་གཡང་ས་ལ། །ཁྲག་འཐུང་རྒྱུན་གྱིས་དམར་བའི་སྤྲིན་རྟག་ཏུ། །འབབ་པའི་ཞལ་ཡངས་དམ་ཅན་རྒྱ་མཚོའི་རླབས།
།དྲག་པོའི་ཉམས་ལྡན་འཕྲིན་ལས་སྒྲུབ་ཕྱིར་རྒྱུག །བསེ་འབག་ནག་པོའི་ཟོལ་ཅན་གུར་མགོན་ཡང༌། །ཞབས་རྗེས་མཐུན་པར་ཞུགས་ཚེ་སྡེ་འདི་ཉིད། །སྲུང་བའི་མེལ་ཚེ་ཁྱོད་ཀྱིས་མ་གཡེལ་ཞེས།
།ངུར་སྨྲིག་བླ་གོས་གཙང་མ་བསྣུན་ཏེ་བཞུགས། །དེ་ནས་གནམ་སྔོན་རིམ་པ་བཅུ་གསུམ་གྱི། །རྟ་བབས་འདེགས་པའི་ཀ་བ་ལྟ་བུའི་རི། །འབིགས་བྱེད་ཁེངས་པ་བསྙོལ་བྱེད་ཁའུ་ཡི།
།གནམ་ལྕགས་འབར་བའི་བྲག་གི་ཡང་རྫོང་དེར། །ཐོགས་པ་མེད་པའི་འཕྲིན་ལས་བཞི་ཡི་ཞལ། །གདངས་པའི་ལམ་ལ་གང་སོང་འཁོར་བ་འདིར། །ཕྱིས་མི་སྐྱེ་བའི་དམ་ཚིག་བདག་པོ་གཉེན་མགོན་དེ་ཉིད་ལ། །བསྟན་པ་བསྲུང་དོན་གཉེར་བའི་ཐ་ཚིག་བླངས།
།ཤིས་པ་ཀུན་གྱིས་ཕྱུག་པའི་མཚན་རིས་ཅན། །ཞབས་ཀྱི་

པདྨ་ཤར་དུ་བཀོད་པའི་ཕྱོགས། །ས་ཡང་གསེག་མ་མེད་པ་རིན་ཆེན་གྱི། །རང་བཞིན་ཤཱ་བ་སྒོ་ལྔ་དང་པོར་ཕྱེ་བའི་ཡུལ། །ཁྲོ་ཕུ་གང་དུ་ཕེབས་ལ་ལྷ་མིག་དག་པའི་ཡང༌། །གཟིགས་མོ་ཉན་པར་འཚལ་བའི་ཁྱད་པར་རྟེན།
།བྱམས་མགོན་སྐུ་དེ་ཁྲོ་ཕུའི་ལོ་ཙཱ་བའི། །རྣམ་དཀར་བགྱི་བའི་ཕུལ་ལ་ལེགས་སོ་བྱིན། །ཡང་ནི་འཕགས་ནོར་བདུན་གྱིས་ཕྱུག་པའི་སྒོར། །རྒྱལ་བའི་བསྟན་ལས་སྐྱེས་པའི་གནས་བརྟན་གྱི། །སྤྲུལ་པའི་བ་གམ་འོད་ཚོགས་དཀར་བའི་གནས།
།ཆུ་མོ་བྱ་ལོ་གཏུམ་སྟོན་བློ་གྲོས་གྲགས་ཀྱིས་བཏབ་པའི་སྣར་ཐང་ཆོས་ཀྱི་གྲ་དེའི་སྡེར་མངོན་ཕྱོགས། །ཐོག་མར་ཆུ་མིག་ཏུ་ཕེབས་འཆི་བའི་འཇིགས་པ་ཆེན་པོ་བརྒྱད་ཀྱི་སོས།
།འདེབས་པའི་དགྲ་འཇོམས་གཉན་སྒྲོལ་ཉེར་གཅིག་གི །གཙོ་མོ་ཆོས་ཀྱི་མིག་ཡངས་དེ་དང་ཉིད། །དབྱེར་མེད་འགྲོ་བའི་དོན་ལ་དམ་བཅས་མཛའ། །དེ་ནས་རྨོངས་པའི་མུན་གཅོད་མཚོན་ཆ་ཆེན་པོ་པ།
།རིག་པའི་རལ་གྲི་གཡོ་བའི་མཁས་རྣམས་ཀྱི། །རྒྱུ་སྐར་ཕྲེང་བས་བསྐོར་ནས་བཏུད་པའི་དབུས། །མཚུངས་མེད་རི་བོང་ཅན་ལྟར་ཉམས་སུ་བདེ། །སྣར་ཐང་དེའི་གཡས་ཕྱོགས་སྟོང་ཉིད་སྙིང་རྗེའི་ངོར་ཨེ་དང་ཝཾ།
།ཟུང་འཇུག་ཆོས་ཀྱི་རྫུ་འཕྲུལ་ལྡན་སྟོབས་ཀྱི། །རྒྱལ་ཀུན་རྩེ་མོར་འགྲོ་བའི་སྔགས་ཀྱི་ཐེག་པ་ཆེ། །འབྱུང་གནས་བསྟན་པའི་སྲོག་ཏུ་འཆགས་པར་གསུངས། །དེ་ལས་རིང་མིན་ས་ན་ཉང་སྨད་ཉི་མའི་ཕུང་པོའི་རིར།
།སྐྱེ་བ་དང་གནས་པ་དང་འཇིག་པའི་བདག་ཉིད་དེ་གནས་སྐབས་གསུམ་པའི་ལྷས་རྩེན་སྲིད་པའི་རྫོང༌། །སློབ་དཔོན་པདྨས་ལུང་བསྟན་ཇི་བཞིན་འབབ་པར་དགོངས་ལས་དིང༌། །ས་ལ་བསམ་དོན་གྲུབ་པའི་རྩེ་མོར་གྲགས།
།འཇམ་པའི་དབྱངས་བདུན་བརྒྱུད་དུ་འཕོས་པ་ལས། །ལེགས་བཤད་ལོངས་ལ་སྤྱོད་པའི་ཁྱད་པར་གླུ། །སྙན་པའི་འགྱུར་ཁུགས་མཁའ་མཉམ་གྲུབ་འཇམ་དབྱངས་བདུན་བརྒྱུད་དང་དབྱངས་བདུན་སྦྱོར་བས་སྦྱར་རྒྱན་མཐའ་ཅན།
།ཐུབ་བསྟན་གསེར་གྱི་མདོག་ཅན་འབྱུང་བར་མཁྱེན། །སྨིག་རྒྱུའི་རྦ་རླབས་ཕྲེང་བ་མཁར་འཁྱུད་པར། །ཆུར་འཁྲུལ་ནས་སྲིད་པས་སོང་བའི་རི་དགས་བཟུང་བཞིན་གྱི། །ཟླ་བ་དེ་ཉིད་རི་དགས་བཟུང་

བའི་ཉེས་སྤྱོད་དུ་བདེ་འབྱུང་རལ་པས་བརྡར་བ་ཡི། །ཕྱེ་མའི་གོས་ཅན་ཕ་མཐའ་མེད་མའི་དབྱིངས་རབ་རྟོག་གི་རྒྱན་མཚར་བ། །ཐུན་མོང་མཆོག་གི་དངོས་ཚོགས་གྲུབ་པའི་གཏེར། །མི་ཟད་ཕུང་པོའི་ཕ་རོལ་མཐོང་མིན་རི།
།ཆེ་བའི་གཞལ་བྱ་ས་འཛིན་དབང་པོ་ཡི། །དོ་ཟླར་འོས་དེ་གཟིགས་པའི་བདུད་རྩིས་བཀྲུས། །ཚེ་ཡི་འདུ་བྱེད་གསོ་བའི་གཡུང་དྲུང་རྒྱུན། །འཆི་མེད་སྨན་གྱི་ཆུ་བོ་འབུམ་གྱི་མཚོ། །ཞལ་གྱི་མེ་ལོང་གཙང་མ་ཐོབ་པས་ན།
།སྨན་ཆས་ཀུན་ལས་བཟང་བའི་དག་བྱེད་ཚད་མར་འཛིན། །དེ་དང་ཉེ་བར་ཕྱི་རོལ་འབྱུང་བ་ལྔའི། །དངོས་པོ་ཐམས་ཅད་བཀྲ་ཤིས་འཁོར་ལོའི་མཛོད། །གོ་འབྱེད་པ་དང་ལྷན་ཅིག་མཐོ་རིས་ལྷ།
།ཡ་མཚན་དབང་དུ་ཆགས་པའི་ཡུལ་ཆེན་དབུས། །ནོར་འཛིན་དཔལ་གྱི་བུ་མོ་འདོད་འཇོ་མའི། །མངལ་གྱི་སྙྀང་པོ་ལས་ཐོན་རི་བོའི་སྟེང༌། །སྡེ་བཞིའི་དཔལ་ལྡན་པའི་ཕོ་བྲང་རིན་ཆེན་སྤུངས་པ་ཞེས།
།སྙན་གྲགས་ལྷ་ཡི་ཁང་བཟང་འབྱུང་འགྱུར་ལ། །དེ་ཉིད་སྐྱོང་བྱེད་བྱང་ཕྱོགས་ཤམྦྷ་ལའི། །རྡོ་རྗེའི་རིགས་ལྡན་སེང་གེའི་གདན་ཅན་རྣམས། །རིམ་བཞིན་ལྷ་སྒེར་དཀར་པོའི་རིགས་ཀྱི་རྒྱུད་བཟུང་ནས།
།ལེགས་བྱས་རྣམ་སྨིན་སྐྱེ་བ་ཚར་དངར་བར། །སྣོད་ཀྱི་འཇྀག་རྟེན་ཁམས་འདི་སྐྱབས་སོང་སྟེ། །བཅུད་ཀྱི་སེམས་ཅན་ཀུན་ཀྱང་དེ་ཕྱིར་དུ། །མཐུན་པར་གྲུབ་པའི་དབང་ཕྱུག་རྒྱལ་པོ་ཡི། །རྒྱལ་ཐབས་འཁོར་ལོས་བསྒྱུར་བའི་ཅོད་པན་ཅན།
།འབའ་ཞིག་པ་སྟེ་རྣམ་པར་རྒྱལ་བ་ཡི། །དཔུང་པར་གནམ་ས་འཆེལ་བའི་སྟོབས་ཀྱི་རྩེར། །བསྟན་པ་སྤྱི་དང་ཁྱད་པར་ས་སྐྱ་པའི། །རིང་ལུགས་གྱེན་དུ་འདེགས་ལ་མཚུངས་པ་མེད།
།དེ་སྐད་ཞལ་གྱི་འཛུམ་ཕྲེང་ལས་སྐྱེས་པའི། །ལུང་དུ་བསྟན་པ་མཆོག་གི་པདྨ་དཀར། །བདེན་པར་བཞད་པའི་འདབ་མ་སྟོང་ཡངས་པའི། །དོག་པ་གེ་སར་རལ་ཅན་རྣ་བར་བརྒྱན། །སྤང་བྱ་མ་ལུས་ནུབ་པའི་ཕྱོགས་དེ་ན།
།བག་ཡོད་མངོན་པར་མཐོ་དང་ངེས་ལེགས་ཀྱི། །འབྱུང་གནས་དག་པ་ཤེལ་ཀྱི་ཁང་པ་ཅན། །སྐར་ཚོགས་རྒྱས་པ་ལྟ་བུའི་འོད་གསལ་གླིང༌། །སྲུང་བའི་རྒྱལ་པོ་ལི་བྱིན་ཧ་ར་

དེ། །ལྟ་བྱེད་གློག་གི་ཟེར་མས་སྲིད་པ་གསུམ། །གསལ་བའི་སྙིང་པོར་ལྕི་བ་དེ་མཐོང་ནས། །བརྒྱ་ཕྲག་བརྩེགས་པའི་ཕྱག་དང་མཆོད་པས་བཀུར། །ཤར་དུ་དགའ་ལྡན་མི་ཕམ་མགོན། །མེ་ལོང་ལྟ་བུའི་ཞིང་དེ་ལ།
།པྲ་ཕབ་པ་བཞིན་སྐུ་ཡི་ཚད། །འཇིག་རྟེན་འདི་ན་མཉམ་ཟླ་མེད། །ཨེ་མ་བྱམས་ཆེན་དེའི་མཚན་གྱིས། །ཆོས་གྲྭ་བསྔགས་པའི་ཆེ་བས་ཀྱང༌། །འཆི་མེད་ལམ་གྱི་ཚད་རིག་པས། །ཡོངས་སུ་བསྐོར་བ་འབྱོན་པར་གཟིགས།
།བྱ་འདབས་རིན་ཆེན་གཞལ་ཡས་ཀྱི། །ཁང་པར་ངུར་སྨྲིག་འཛིན་པའི་ཚོགས། །ཚུལ་ཁྲིམས་ཕུང་པོས་མཐོ་བའི་སྡེས། །ཕྱོགས་ཀྱི་ཁོང་རྫོགས་ཁོར་ཡུག་ཅན། །ཆགས་རྡུལ་དྲི་མེད་པདྨ་ལས། །རང་བྱུང་ཡེ་ཤེས་སེམས་དཔའི་མ།
།དག་བྱའི་འཁོར་བ་ལས་སྒྲོལ་བ། །དོན་དམ་བདེན་པའི་གསུང་འབྱོན་པ། །ལྷ་དེ་རྣམ་མཁྱེན་ཕང་བ་ཡོངས་བརྗེས་ཀྱི་རྒྱན་རུ། །གཟུང་ཞིང་དེས་ཀྱང་ཐུགས་ཀར་གང༌། །བཀོད་པའི་ཡེ་ཤེས་གཅིག་བསྡོམས་པའི།
།བདེ་ཆེན་རྒྱ་ལ་ཐམས་ཅད་བཏབ། །འགྲོ་བའི་བླ་མ་ས་སྐྱ་པ། །ཆེན་པོའི་ཕྱག་རྗེས་རྡོ་ཡང་མཆོག །གྲུབ་པ་གཙུག་གི་ནོར་བུ་རུ། །སོང་བར་གུས་པས་སུས་མ་བསྟེན། །ལོག་འདྲེན་སྤྱི་བོ་འགེམས་པ་ལ།
།རྡོ་རྗེ་ལྟར་དྲག་སྲུང་མའི་མཆོག །ཇོ་ཆེན་མཆེད་བཞི་དེ་ཡང་བཀའི་ཕོ་ཉར། །རྡོ་རྗེའི་གོམ་པ་འདོར་བས་བྲེལ། །རིང་མིན་དེ་ན་མེ་ཆུ་གཉིས་ལྡན་གྱི། །རྫིང་བུའི་ངང་ཚུལ་ཙམ་གྱི་སྲིད་པའི་ནང༌།
།འཕྲོགས་ན་དམ་པ་རྣམས་ཀྱིས་གཞན་གྱི་དོན། །ལྷོད་པར་ཅི་ཞིག་འཚལ་ལམ་དགོངས་དེ་ནས། །ཨནྡ་རྙིལ་གྱི་ཁམས་ལ་སྙོམས་ཞུགས་པའི། །ནམ་མཁའ་མཚན་བྲལ་སྐྱེ་བ་ལྟར་སྔོ་བ། །ཆུ་ཡི་ཕུན་ཚོགས་ཕ་རོལ་མེད་པ་ཡི།
།ཁོ་ ར་ཁོར་ཡུག་ཡར་འབྲོག་གཡུ་ཡི་མཚོ། །སྲིད་པའི་རྒྱ་མཚོ་གཅིག་མཚོན་དེ་ལ་ནི། །གང་གི་སྐུ་ཡིས་རེག་པའི་ཁྱད་པར་རླུང༌། །ཕོག་པའི་བྱིན་རླབས་ཆུ་བོ་རྒྱུན་ཟབ་པས། །དེར་གནས་སེམས་ཅན་དག་པའི་གནས་སུ་དྲངས།
།དེ་ཡི་རྦ་རླབས་ཁེངས་པ་ཕྱིར་མི་བསྙིལ། །

བརྟན་ལྡན་གཡས་སུ་འཁོར་བའི་མུ་ཁྱུད་འཛིན། །གཙང་ལ་ཡར་གཏོགས་ཏེ་ཡབ་ལ་ཞེས་བྱའི་གཏམ་གྱི་མེ་ཏོག་རི། །རྣ་བའི་རྒྱན་དུ་གྱུར་པ་བརྒལ་བའི་ངོགས། །རྟ་མཆོག་ཁ་ལས་འབབ་པའི་པཀྵུ་ལ། །བཀྲ་ཤིས་གྲུ་རྫིངས་བསྐྱོད་པའི་བ་དན་ཚོགས།
།ཕྱར་བའི་མཁའ་ནི་དྲི་མེད་ཉལ་འགྲོ་མས། །དབུ་བའི་གདུགས་དཀར་འབུམ་ཕྲག་རབ་རྟོག་གི་དཔེ་རྒྱན་ཕུལ་ཆེ་བ་བཏེག་བཞིན་གཤེགས། །བསྟན་ལ་བྱ་བ་ཆེན་པོའི་འདུལ་བ་འབུམ་སྡེ་འཛིན་པའི་གདན་ས་ཟུལ་ཕུ་རུ།
།འགྲོ་འདྲེན་མཁན་པོ་ཆོས་ཀྱི་རྗེ་བདག་ཉིད་ཆེན་པོ་ས་སྐྱ་པཎྜི་ཏ་དང་ལས་ཀྱི་སློབ་དཔོན་ཟུལ་ཕུའི་མཁན་པོ་ན་བཟའ་འཕྲེད་གསོལ་བར་གྲགས་ཤིང་མཚན་དངོས་ཆོས་ཀྱི་བྱང་ཆུབ་ཅེས་བྱ་བས་མཛད་དེ།
།ཁྲིམས་ལྡན་དགེ་སློང་དགེ་འདུན་ཆེན་པོ་འདུས་པའི་ཚོགས་དབུས་སུ་སྟེ་རིགས་ཀྱི་དབོན། །འཕགས་པ་རང་ལོ་བཅུ་པར་རབ་ཏུ་བྱུང་ལ་ཉེས་མེད་ཕུན་ཚོགས་དགེ་ཚུལ་བརྟེན།
དེ་ ནས་ཨུ་རྒྱན་སློབ་དཔོན་པདྨ་ཡིས། །སྣང་སྲིད་བདུད་ཚོགས་ཟིལ་གྱིས་མནན་པའི་མགུར། །རྡོ་རྗེའི་སྒྲ་འབབ་པ་ཡི་མི་ཉིད་དང༌། །མི་མ་ཡིན་ཀུན་བྲན་དུ་བཀོལ་བའི་མཐུས། །བརྩིགས་པའི་ལམ་དུ་གླིང་བཞི་གླིང་ཕྲན་བརྒྱད།
།ཉི་ཟླ་སོང་བའི་བསྐལ་པ་ཆེན་པོ་གཅིག །གསར་དུ་ཆགས་པ་ལྟ་བུའི་གཙུག་ལག་ཁང་མེ་མོ་ཡོས་ལ་བཞེངས་པ། །བསམ་ཡས་ཟབ་ཡངས་ལྷུན་གྱིས་གྲུབ་པ་དམ་པའི་སྡེར། །ཆོས་འཁོར་གཡས་སུ་འཁྱིལ་བའི་བཀྲ་ཤིས་དུང་སྐྱེ་བ་ལྔ་པའི་སྒྲ་གང་ཐོས་ཀྱིས་ཁོངས་སུ་རིམས་ནད་མི་འབྱུང་བར་བཤད་པ་བཞིན།
།ཕྲིན་ལས་བཟང་པོའི་སྒྲ་ལྡན་རྣ་བའི་བཅུད། །ཡན་ལག་ཚད་མེད་དབྱངས་ཀྱིས་འཁོར་བའི་རིམས།
།ནད་མེད་མུ་ཏིག་འགྲོ་བའི་རྒྱན་དུ་བྱིན། །བཅོམ་ལྡན་ཆེ་མཆོག་ཧེ་རུ་ཀ་དཔལ་གྱི། །སྤྲུལ་པ་དྲེགས་པའི་སྡེ་དཔོན་སུམ་ཅུའི་གཙོ། །རྒྱལ་པོ་ཆེན་པོ་བེ་ཧ་ར་ཞེས་བྱ་བ་གཙུག་ལག་ཁང་དེ་ན་གནས་པས་བཏུད་ཅིང་ལས།
།རྣམ་བཞི་སྤེལ་བའི་སྲོག་ལ་མདུད་པ་བཅས། །དེ་འདས་ལུང་དང་རིགས་པ་རྣོན་པའི་རྡུལ། །ཕྲ་རབ་གློག་པའི་འཁོར་ལོས་ཡོངས་སྒྱུར་བས། །མཐའ་མེད་ཤེས་བྱ་ལྷུན་པོའི་ཚད་ཁོང་དུ། །ཆུད་པའི་འབྱུང་

གནས་ལྕགས་མོ་ཕག་ལ་རྔོག་ལེགས་པའི་ཤེས་རབ་ཀྱིས་བཏབ་པའི་གསང་ནི་ནེའུ་ཐོག །ཐུབ་བསྟན་ས་ཆེན་འཚོ་ལ་མཁས་པ་ཡི། །སྣང་བ་ཀེང་ཤུ་ཀ་དཔལ་ནགས་ཀྱི་ཚལ། །རྒྱུག་འདྲ་སྡོམ་བརྩོན་ཚོགས་ཀྱི་ཕྲེང་བས་བསུས།
།དད་དང་ཆོས་ཀྱི་སྦྱིན་པ་འགྲན་བཞིན་ཆེ། །དེ་ནས་གཟི་བྱིན་རྒྱ་ཆེན་ལྷ་ཡི་རིགས། །མཐོན་པོའི་རྩེ་ནས་སྤྱན་རས་གཟིགས་དབང་ཞལ། །བསྟན་པའི་ལྷ་གཅིག་སྲོང་བཙན་སྒམ་པོ་རུ། །གྲགས་པ་འོད་དཔག་མེད་ཀྱི་དབུ་བརྒྱན་པས།
།ཆོས་གཙོར་མཛད་པའི་འཇིག་རྟེན་མྱ་རྒྱལ་པོའི་མཛད་པ་དང་ཤིང་མྱ་ངན་མེད་པ་ལ་སྦྱར་བས་སྦྱར་རྒྱན་ངན་མེད། །དཔལ་གྱི་ཕྲེང་བ་དགོད་པའི་ཆོ་ག་བཞིན། །སྙིང་གར་བཟུང་བའི་དོ་ཤལ་ལས་འཁྲུངས་པའི།
།ས་ལ་རྩོད་པ་མེད་པའི་བསྟན་པ་དར། །མཆོག་དེ་བརྟེན་པའི་ཁང་པ་གཞལ་ཡས་ཀྱི། །རྣམ་ཐར་སྒོ་བཞི་ཕྱེ་བ་ལྷ་དང་མིའི། །དོན་རྣམས་གྲུབ་པར་སྦྱོར་བའི་ཆོས་བཟང་པོ། །ལྷ་ཡི་མདུན་སའི་ཉམས་བཞིན་ཤིན་ཏུ་དགའ།
།ཉི་ཟླ་མགྲིན་དུ་བླངས་པའི་བ་དན་ཕྲེང༌། །དཀར་པོའི་རྔ་ཡབ་རླུང་གིས་བསྐྱོད་པའི་རླབས། །འོད་འབར་རྒྱལ་མཚན་ཏོག་གིས་མཁའ་བཞུ་བའི། །གར་བུའི་སྣང་བ་མཐིང་ག་སྒྲིབས་པ་བཞིན་རབ་རྟོག་གི་རྒྱན།
།བདུད་བཞི་གཡུལ་ངོ་ཕྱིས་མི་གཤོམ་པའི་སྙིང་རྗེའི་ཟླ་བ་མཛོད་སྤུར་ཉ། །ཆགས་རྡུལ་ཉི་མ་བཅུ་གཉིས་དག་པའི་སྟོང་ཉིད་ལུས་མངོན་འདུས་མ་བྱས། །བཅོམ་ལྡན་དཔེ་མེད་ཤཱཀྱ་ཐུབ་པ་འདི་ན་རིན་ཆེན་དགོད་བག་འཛུམ།
།གསལ་བའི་འོད་མཛེས་མཐུན་པར་འགྲོ་རྣམས་ལྷག་མེད་མྱ་ངན་འདས་བརྟེན་པ། །འཕགས་པའི་འཁོར་གྱི་ནགས་ནང་ཡངས་པ་དེར། །འཁོར་བ་གླང་པོའི་སྒྲ་མེད་སེང་གེའི་གསུང༌།
།མངོན་པར་བརྗོད་པའི་ཚིག་རེས་ཁམས་གསུམ་གྱི། །སྲིད་པ་ཀུན་དོན་ཁྱེར་བའི་ཐེག་པ་ཆེ། །མཐོ་རིས་འཇིག་རྟེན་བཏུད་པའི་དཔལ་དེ་ལ། །འགྲན་བཟོད་ཀླུ་དབང་གདེངས་ཀས་དྲངས་པ་ཡི། །ནོར་བུའི་སྐྱེས་ལ་ཐར་པའི་གྲོང་ཁྱེར་ཚོགས།
།མི་མཇེད་ཞིང་འདིའི་ལྷ་མོ་བསྟན་མས་བཟུང་རབ་རྟོག་གི་རྒྱན། །ཐུན་མོང་མཆོག་གི་

དངོས་པོ་བསོད་ནམས་ཀྱི། །ཟོང་བྱེད་ཡིད་བཞིན་ནོར་བུའི་གླིང་དེ་ན། །ཆགས་ལས་འདོད་ཀུན་འཇོ་ཚེ་རོ་ལྡན་མ། །རིན་ཆེན་འབྱུང་གནས་མིང་དེས་ཅི་ཞིག་སྦྱར་བས་འགོག་པའི་རྒྱན་བྱ། །རྡོ་རྗེའི་གདན་གྱུར་གསར་པ་དེ་ལ་ནི།
།སངས་རྒྱས་དུས་གསུམ་དགོངས་པས་བཞུགས་པའི་དོན། །ཆེ་བའི་མཆོག་ཅིག་དེ་ཡི་སྤྱི་བོ་ལ། །ཞབས་བཞག་རང་གི་བསྟན་པའི་བདག་པོར་བསྐོས། །ཟག་པ་མེད་པའི་རྒྱུད་ནི་གཅིག་པ་ལས། །དགེ་བའི་སྨོན་ལམ་དར་བབ་བྱིན་རླབས་ཀྱི།
།བདེན་པ་གཉིས་ལྡན་བཟང་པོའི་སྐྱེ་བ་ལ། །སྲིད་དང་ཞི་བའི་ཤིས་པ་ཐམས་ཅད་དོ། །གང་ཚེ་འཕན་ཡུལ་འཆད་ཁ་ནས་དགེ་བའི་བཤེས་ཅིག་ནམ་མཁའ་འབུམ། །དེ་ཡིས་འགྲོ་བའི་བླ་ཁྱོད་ཧོ་ཡུལ་དུ།
།འབྱོན་འགྱུར་འདི་ལ་དོན་འགའ་བཞེད་ལགས་སམ། །དང་བའི་སེམས་ལྡན་དེ་ཡིས་དྲིས་པ་ན། །དེའི་གནས་སུ་ཕེབས་པ་མ་ཤར་ཡང༌། དད་རྟེན་དབུ་སྐྲ་སོན་ཆ་དང་བཅས་ཞུ་ལན་སྤྲིང་ཡིག་སྩལ་བ།
ཀྭ་ཡེ་བདག་ལ་འདོད་དོན་གཞན་མ་མཆིས། །འོན་ཏེ་བསམ་པའི་རི་མོ་གཅིག་ཉིད་མང༌། །ཁ་བའི་ཐིགས་པས་བྲན་བོད་གངས་ཅན་འདི་པའི་ལྟོ་བར་ཧོར་གྱི་རྒྱལ་པོ་དེའི། །དམག་དཔུང་གཤོམ་པའི་གཡུལ་ངོ་དུས་ཀྱི་ཁ་ཅན་ཏེ་འཆི་བདག་མངོན་དུ་གསལ་བར་བྱེད་པའི་འཇིགས་པ་མི་འཇུག་ལ།
།བསྟན་དང་འགྲོ་ལ་རིས་མེད་ཀུན་ཕན་འདོད། །དེ་ཡི་ཕྱིར་ན་རང་གི་སྲོག་ལ་ཡང༌། །གཅེས་པའི་རྣམ་འགྱུར་མི་མངའ་འདི་བདེན་ན།
།བདེན་པའི་སྟོབས་སུ་དགེ་ལེགས་ཀུན་སོངས་ཤིག །སྲིད་པ་རྨ་བྱའི་རྒྱལ་མོ་སྣ་ཚོགས་སུ། །སྣང་བའི་མདོངས་འོད་མཛེས་བཀྲ་དབང་པོའི་གཞུ། །ཡོན་ཏན་རྒྱུད་ཀྱིས་བཀུག་པའི་ཡུལ་འགའ་ཞིག །སོང་ཚེ་ཡང་དག་གྲུབ་པའི་ཆར་འབབ་པ།
།དཀར་ནག་ཟངས་ཐལ་ལྟ་བའི་མཐུ་ལྡན་མ། །གཞོམ་མེད་གསུང་གི་བདུད་རྩི་ཆས་སམ་ཅི། །ཆུ་བོའི་ཀླུང་ཡང་ཐ་མལ་ལ་འདས་པའི། །རྡོ་རྗེ་ཧཱུྃ་མཛད་དབྱངས་ཀྱི་ང་རོ་ཧཱུྃ་ཀར་ཞེས་པའི་སྒྲ་སྒྲོག་པ་ཅན།
།གངས་ཅན་དཔལ་གྱི་རི་བོ་འབྲི་ཁུང་དུ། །ཀླུ་སྒྲུབ་རྣམ་འཕྲུལ་འཇིག་རྟེན་གསུམ་མགོན་དེས། །ཐུན་མོང་མིན་པའི་གཉེར་བྱ་མཆོག་གི་མགྲོན།

།ལྷ་གཅིག་དེ་སྤྱན་དྲངས་ལ་དང་བས་མཆོད། །སྐྱོབ་པ་དེ་ཡང་མངོན་པར་མཁྱེན་པ་ཡི། །ལོངས་ལ་སྤྱོད་པའི་ངེས་པས་ས་སྐྱ་པའི། །ཆོས་སྲིད་བཙན་པོའི་དབང་དུ་ཁྲི་སྐོར་བཅུ་གསུམ་དང་ཆོལ་ཁ་གསུམ་གྱི་གནམ་ས་གཉིས།
།འགྲོ་བར་དགོངས་པའི་འཛུམ་གྱིས་གསལ་བཞིན་དུུ་ མཛད་ནས་བདག་ཉིད་ཆེན་པོ་དེ་ལ་འདི་སྐད་གསོལ་ཏེ། །འཁོར་དང་འདས་པའི་འདྲེན་པ་ཆེ་ཁྱོད་གསོན། །རྒྱལ་སྲས་འཕགས་པ་འདིའི་ཡང་ཚོགས་གཉིས་སྟོབས།
།མཚུངས་མེད་ཀུན་ལས་རྒྱལ་བར་ཤེས་མོད་དེའི། །ཤེ་མོང་བཟང་པོས་སྦགས་པའི་འབྲི་ཁུང་པ་ལ་གནོད་མེད་ཀྱི་ཡི་གེ་སྩོལ། །འདོད་དགོངས་སྙིང་པོའི་རྐང་པ་དྲུག་པའི་གསུང༌། །ཇི་བཞིན་ཐམས་ཅད་གཟིགས་པའི་སྤྱན་ཟུར་གྱི།
།ཨུཏྤལ་སྔོན་པོ་རྫོགས་པའི་སྙན་ཁ་ཕྱེ། །འབྲི་ཁུང་པའི་བཞེད་བྱ་སྦྲང་རྩིའི་བཏུང་བ་འཇོ་ཞིང་སྟེར། །ཀུན་ཏུ་རྟོག་མར་བཅུག་པའི་བློ་མིག་གིས། །དག་པའི་ཡུལ་ས་འབྲི་གཉིས་ཀྱི་གྲུབ་མཐའ་ལ་ཐ་དད་མ་ལྟ་ཞིག
།སངས་རྒྱས་དགོངས་པ་གཉིས་མེད་ཡེ་ཤེས་ཀྱི། །འཁོར་ལོ་བསྡོམས་པའི་རི་མོ་འདི་ན་སྨིན། །གང་འདས་མི་ཡི་འཇིག་རྟེན་དུ། །ལྷ་ཡི་རི་བོ་ཞུགས་པའི་ ཕང༌། །ནོར་དང་སྐྱེ་བོ་ཡིས་བསྟེན་པ།
།ཞབས་བྱིན་བརླབས་སོ་བསོད་ནམས་ཅན། །བོད་ཆེན་ཆོལ་ཁ་རྣམ་གསུམ་ལ། །མ་འོངས་དབང་ཕྱུག་རིགས་དམ་པར་བླ་མ་འཕགས་པ་འགྱུར་ལ། །གངས་རིའི་སྲས་མོ་སྦྱར་རྒྱན་དགའ་བའི་གླུ།
།སྔོན་དུ་སྙན་པར་གསན་པ་ལས། །དམ་པ་ཆོས་ཀྱི་ཆོལ་ཁ་མངའ་རིས་གུང་ཐང་ནས་སོག་ལ་སྐྱ་བོ་ཡན་ནམ། ལུགས་གཅིག་ལ་གུ་གེ་པུ་རངས་མན་སོག་ལ་སྐྱ་བོ་ཡན་ཡི། །རྐང་སྟེགས་བཞིན་དུ་ཤེལ་གྱི་རི། །འཇམ་པའི་ངོས་ནི་གཅིག་པ་ཅན།
།སོག་ལ་སྐྱ་བོ་ཞེས་པ་ཟློས། །དེ་ཡི་གཙང་མའི་ཆུ་བོ་ནི་སོག་ཆུར་གྲགས་པ་དེ། །རིན་ཆེན་ཟམ་པ་དགུ་ཚིགས་ཀྱི། །སྐ་རགས་ལྡན་པའི་ཀུན་གསལ་མ། །གཡོ་བ་བཞིན་སྒྲ་གཅིག་པའི་ངག་དོན་གྱི་དཔེ་རྒྱན་ལྟ་བུའི་ཕ་རོལ་ཕྱིན།
།ནོར་འཛིན་འཇོ་སྒེག་རོལ་པ་མོ། །འཁྲི་ཤིང་ལན་བུས་མཛེས་པའི་དཔལ། །མཚུངས་སྦྱོར་ཡིད་ལས་སྐྱེས་བ་ཡི། །ལོངས་སྤྱོད་ཡུལ་མང་འདས་པ་ན། །ཆུ་སྲིན་སྒྲེགས་པའི་དབྱངས་ཀྱི་སྒྲས།

།བསྐྱོད་པའི་མཚོ་རླབས་དྲག་པོ་ཡིས། །ནོར་བུའི་ཚོགས་ཀུན་སྤུངས་བཞིན་ལས། །གྲུབ་པའི་འོག་གཞི་མཚོའི་སྟེང་ན་ཡོད་པར་གྲགས་པ་རི་བོར་ཆེ་བ་ཅན། །རི་གཞན་མཐོན་པོའི་ཆོམ་རྐུན་དུ། །དྲེགས་མྱོས་ང་རྒྱལ་སྡིག་པ་ནི།
།ཞི་བའི་གནས་བརྟེན་བཞིན་དུ་སྐུའི། །གཟི་བརྗིད་ལྷུན་པོར་འབར་བ་བཀོད། །ཤར་ཕྱོགས་ཆོས་ཀྱིས་སྐྱོང་བ་ལ། །རབ་དགའ་ལྡན་པའི་ཆུ་ལྷ་མོས། །ཕྲད་སྐྱེས་བཞིན་དུ་སྤྲོས་པའི་རྒྱུན།
།ཚད་མེད་དལ་འགྲོ་ཆེ་བརྒལ་ཏེ། །མ་ར་ཀ་ཏའི་ས་འཛིན་གྱི། །གཙུག་ཏོར་དྲི་མེད་རི་བོང་ཅན། །རྫོགས་པ་ལྟར་མཛེས་ཆབ་ལ་ཁར་རྡོ་དཀར་མོ། །གྲགས་པ་ལྷ་ཡི་ཕུན་ཚོགས་ཆེ། །ཚོགས་ཀྱི་བདག་པོས་ཅི་འདོད་པའི།
།དངོས་གྲུབ་ཆར་ཆེན་འཛམ་གླིང་འདིར། །འབེབས་པའི་གར་གྱི་རྣམ་རོལ་ཅན། །ཨརྨོ་ནི་ཀའི་རྡོ་དཀར་ལ། །དུས་དེར་རྒྱ་བོད་ཡོངས་འདུ་ཡི། །དཔག་བསམ་འདོད་པ་འཇོ་བའི་སྲང༌། །ཚད་མས་དངོས་པོ་ཀུན་གཞལ་བའི།
།ཕུད་ཀྱིས་བཀུར་ལ་རྗེས་སུ་གཟུང༌། །དེ་ནས་རིང་ཞིག་འདས་པ་ན་འཁོར་བ་གློག་གི་མངལ་ལྡན་མ། །རྡུལ་མུན་སྙིང་སྟོབས་ཀྱི་ཡོན་ཏན་གསུམ་གྱི་བདག་ཉིད་སྤྲིན། །ཆགས་པས་དམར་བཞིན་མདོ་ཁམས་པའི།
།ཐིག་ལེ་ཟེ་མོ་སྒང་འདས་ནས། །རྡོ་རྗེའི་བ་སྤུ་གཟིངས་རི་ལ། །འབབ་སྟེགས་བྱེད་པའི་གིང་ཐང་ཆུ། །འཁྲུགས་པའི་རྦ་རླབས་མགོ་མང་ཀླུ། །ཕྱག་འཚལ་སྤྱི་བོ་ལ་བཞིན་གཤེགས། །དེ་ནས་དཔག་ཚད་ཕྲག་བཞི་
ན། །ཡ་མཚན་ལས་ཀྱི་ས་འཛམ་གླིང་ཆེན་པོ་དག་ལ། །ལོངས་སྤྱོད་མཚན་བཞིའི་གླིང་ཟླ་བ་འོད་དཀར་སོགས་དྲུག་པོ་དེ་དག་ཉིད་དང༌། །མཚུངས་པའི་གླིང་དུ་གྲགས་པ་ཅན། །དེར་སྔོན་འཇིགས་མེད་གེ་སར་གྱི།
།རྒྱལ་པོ་པདྨ་ཅན་གྱི་ཞལ། །བྱེ་བ་ཙམ་ན་སྲིད་པ་འདིར། །འགྲན་བློའི་ཀུ་མུད་ཟུམ་པ་བྱུང༌། །དེ་ཡི་དཔུང་གཉེན་སྲིད་པའི་ལྷ་ཆེན་གེར་མཚོ་ཞེས་བྱ་བ། །རྫུ་འཕྲུལ་བ་སྤུའི་མྱུ་གུར་ཡང༌།
།འབྲས་ཀུན་རྫོགས་ལ་དགྱེས་ཞབས་ཀྱིས། །གཙུག་ཏོར་ཡལ་འདབ་དེར་ཁ་ཕྱེ། །དེ་ནས་འབྲི་ཆུར་སྒྲས་བོད་བདུད་ཀྱི་རྩི། །བཏུང་བ་ཐམས་ཅད་ལེགས་

བྱས་སུ། །འགྲོ་བའི་རྒྱུན་གྱི་ཉེར་འཚོ་རྣམས། །བདེ་དང་འབྱོར་བས་ཕྱུག་གཟིགས་ནས། །ཀྱེ་མ་མ་ལ་སྟེ་ངེས་པར་སྲིད་པ་ཡི། །རྣམ་འགྱུར་ཡིད་འོང་བརྩམས་པ་ལ། །རྟེན་འབྱུང་ཚོགས་ནི་རྒྱ་ཆེ་བ། །བརྣག་པར་བྱ་དེ་རྒྱལ་གྱུར་གསུངས།
།དེ་ནས་འདུན་པ་དང༌། བརྩོན་འགྲུས་དང༌། སེམས་དང་དཔྱོད་པ་རྣམས་ཀྱི་ཏིང་ངེ་འཛིན་སྤོང་བའི་འདུ་བྱེད་དང་ལྡན་པའི་རྫུའཕྲུལ་རྐང་པ་བཞི་ཡི་འདེགས་འཇོག་རེ་ལ་ཆོས་འཁོར་མཚན་མ་བརྒྱ།
།འགོད་བཞིན་སྤྲོ་བས་རྒྱལ་བའི་གོ་འཕང་ལ་ཞོན་འཛིམ་དུ་བྱོན་ལ་དེ་བཞིན་དུ། །གསང་སྔགས་རྙིང་མའི་སྙིང་པོའི་རྣལ་འབྱོར་གྲུབ་པ་མངོན་མཛད་ཤར་གྱི་ཀ་ཐོག་པ། །དབུ་འོད་ཡེ་ཤེས་འབུམ་སྟེ་གཟི་བྱིན་ཉི་མ་འབུམ་ཕྲག་འགོངས་དང་ས་སྐྱ་པ་ཁུ་དབོན་ལྷན་ཅིག་ཏུ་དངོས་ཞལ་འཛོམ་པའི་དུས་དེར།
།བརྟེན་པ་ལྷ་ཡི་སྣང་བརྙན་འགའ། །གསར་དུ་གྲུབ་ལ་རབ་གནས་ཀྱི་ཆོ་ ག་རྩོམས་པར་ཀ་ཐོག་པ་ན་རེ་རབ་གནས་ཀྱི་སྔོན་དུ་བགེགས་སྐྲོད་པ་དེ་ངེད་རང་རྙིང་མ་བས་བྱེད།
ཡེ་ཤེས་པ་གཞུག་པ་སོགས་རབ་ཏུ་གནས་པ་དངོས་གཞི་དེ་ཁྱེད་གསར་མ་བས་མཛད་པར་ཞུ་གསུངས་ནས་ཀ་ཐོག་པས། །བགེགས་རྣམས་བསྐྲད་པའི་དྲག་ཤུལ་གྱིས།
།ལྷ་སྐུ་རྣམས་ཀྱང་རིང་དུ་སོང༌། །དམ་ཚིག་སེམས་དཔའ་དེ་ཡར་བ། །གོང་དུ་ས་སྐྱ་པཎ་ཆེན་མཐུས། །སྐད་ཅིག་ལ་བཀུག་ཡེ་ཤེས་ཀྱི། །སེམས་དཔའ་བརྗིད་པའི་ལྷག་གནས་སྩལ། །ཐབས་ཤེས་བདག་ཉིད་ང་ཡིར་མེད།
།ཡེ་ཤེས་སྒྱུ་མའི་རང་མཚན་ལས། །མཆོག་ཆོས་གྲུབ་པའི་རོལ་རྩེད་ཀྱི། །ཕྲེང་བའི་བཤེས་མོ་མཉམ་ཉིད་ཆེ། །ཉན་རང་བྱང་སེམས་གསུམ། ཀྲི་ཡོག་སྡེ་གསུམ། བསྐྱེད་རྫོགས་རྣམ་གསུམ་སྟེ་ཐེག་པ་རིམ་པ་དགུའི་མགོན་པོ་ཀ་ཐོག་པ་དབུ་བོད་ཡེ་ཤེས་འབུམ་པ།
།དེ་ཡིས་འཕགས་པར་སྒྱུ་འཕྲུལ་དབང༌། །བསྐུར་བའི་དྲིལ་ཆེན་སྒྲ་བཞིན་དུ། །རྣ་བ་བརྒྱུད་མར་དབྱངས་སུ་ལན། །དངུལ་གྱི་
ས་གཞི་ ས་འཛིན་ཅན། །ཡངས་ཤིང་དཀར་བའི་ཀུ་མུ་དར། །འཁྲུལ་ལས་ཟླ་བའི་འཇིག་རྟེན་ནི། །དགའ་བར་འཁྱིལ་བའི་འབའ་ཐང་བརྒྱད། །དེ་ལས་རིང་མོ་ཞིག་ན་ལའི། །ཐང་ཞས་མཐའ་ཡས་དོན་མཐུན་གྱི། །རེ་བ་རྫོགས་པའི་སིལ་སྙན་རོ།
།བདག་ཉིད་ཆེན་པོ་དེ་ལ་མཆོད་ཕྱིར་ལྷ་ཡི་རྫས་སུ་ཆེ། །དེ་ནས་ཁམས་དང་མི་ཉག་ཡུལ་གྱི་བར། །དགེ་བའི་ལང་ཚོ་བདོ་བའི་སྤོ། །འབུར་

དུ་དོད་པའི་ནུ་རྒྱས་ཅན། །དབྱིག་འཛིན་ཁེངས་ལྡན་མ་དེ་མཛེས། །ཉལ་འགྲོའི་གཏེར་ཆེན་ཅིས་མ་གྲོལ། །རླབས་ཀྱི་སྐུད་པ་དཀར་པོ་ཡིས། །གནམ་ས་གཉིས་པོ་བར་མེད་དུ། །འཚེམ་པར་ནུས་པའི་ཉག་ཆུ་བསྒྲལ།
།འཁོར་བ་མི་འཇིག་སྲིད་པའི་རབ། །སྟོང་ཕྲག་ཚར་དུ་དངར་བའི་སྒང༌། །མཐའ་མི་ཀུན་གྱི་བླ་ཉལ་བ། །གནོན་པའི་མཆོད་རྟེན་སུམ་བརྒྱས་སྤུད། །དེ་ནི་གཞའ་ཚོན་ར་བར་ལྷའི། །ཕོ་བྲང་རྩེ་མོར་སྙན་གྲགས་དུང༌།
།དཀར་པོའི་གཙུག་ཕུད་འཛིན་པ་ཡི། །འོད་ཀྱི་རལ་པ་བསྙིལ་ནས་བདག་ཉིད་ཆེན་པོ་དེ་ལ་ཕྱག་བཙལ། །དེ་ནས་ཤར་གྱི་ལ་མོ་མཆེད་ལྔ་པ། །དྲི་མེད་ཁ་བ་འབར་འདྲའི་གོས་ཅན་རྩེས། །མི་ཟད་ནམ་མཁའ་མཛོད་ཀྱི་སྤྲིན་བསྐུལ་བའི།
།རིན་ཆེན་ཆར་གྱི་ཆུ་བཞིན་དུ་གངས་རི་ལྔ་པོ་དེ་རྣམས་ཀྱི་བར་ན་ཁ་དོག་ལྔ་དང་ལྡན་པའི་མཚོ་ལྔས་བརྒྱན། །འཇུག་ངོགས་དེ་ན་གནོད་སྦྱིན་ཆེ་རྣམས་ཀྱིས། །ནོར་འདོད་ཀུན་གྱི་ལག་པ་འདོད་འཇོའི་རྫིང༌།
།བཅས་པའི་དཔལ་དང་འབྱོར་པ་ཐུན་མོང་དུ། །བཞད་སྒྲས་འཛམ་གླིང་གང་བའི་དར་རྩེ་མདོ། །འཁོར་བའི་རྒྱ་མཚོ་སྐྱེས་གང་སྲིད་པ་ལ། །རྣམ་པར་རྒྱལ་བའི་འཁོར་ལོ་སྡོམ་པ་ཅན།
།ཟུང་འཇུག་བདེ་ཆེན་རྒྱས་པའི་བདག་ཉིད་བདེ་མཆོག་ཡབ་ཡུམ་གང་རུང་གི་སྤྲུལ་པ་ཡི། །སྣང་བ་མཆོག་རེས་རྟག་ཏུ་ཡོངས་སུ་འཛིན། །སྲིད་དེའི་འབྱོར་ཚོགས་ཁྱབ་འཇུག་རྔ་ཡབ་འཛུམ། །སྙིང་པོ་དག་པའི་ལྡིང་ཁང་ཏོག་མཐོན་པོར།
།འཁྱུད་པའི་དགེ་བ་དར་བབ་ཙམ་པ་ཀ །ཤར་བའི་ལེགས་བྱས་ར་ཡིག་གཉིས་པ་བོད། །ལྷག་པར་ཆོས་ཀྱི་དབྱིངས་ཟབ་མི་འགྱུར་དཔེར། །བླངས་པའི་རྒྱུ་དང་ཐགས་རིས་བཟང་པོའི་ཚོན།
།རྫོགས་པའི་དར་ཆེན་ནག་པོ་ལ་གསེར་གྱི་ཐིག་ལེ་ཅན། །ངོ་མཚར་འབུམ་འོད་གསལ་བས་མཆོད་པ་ན། །མཚན་མ་བཟང་པོའི་ཧ་རི་ཙནྡན་དྲིས། །བདག་ཉིད་ཆེན་པོ་དེའི་ཟག་པ་མེད་པའི་མཆོག་གི་དབང་པོ་ཡང༌། །འཛུམ་པའི་སྤྱན་དང་ཀུན་དགར་བཅས་དར་ཆེན་གསེར་གྱི་ཐེག་ལེ་ཅན་ལ་དེ།
།བི་ཇི་རིན་ཆེན་གྲགས་པར་སྩལ་གྱུར་ནས། །བདེ་གཤེགས་ཀུན་གྱི་དགོངས་པ་དིང་བདག་གིས། །བསྟན་པའི་རྒྱ་ཡིས་མཁའ་ཡང་ཕྲ་

རབ་ཏུ། །འགོད་དང་བཀྲ་བས་གཟའ་སྐར་ཕུང་པོའི་དཔལ། །ཟོས་བཞིན་གསལ་ཆ་ཤིན་ཏུ་དང་འགྱུར་ལ། །སྒྲིབ་གཉིས་སྤངས་པ་ཕུན་སུམ་ཚོགས་པ་ཡི། །ལྷག་མེད་མྱ་ངན་འདས་པ་ངས་ཐོབ་ཀྱང༌། །དད་པའི་མི་གཞགས་རིང་པོས་དྲང་ངོར་རྟེན་ཕུང་པོ་ལྷག་བཅས་ཀྱི་ཚུལ་བསྟན་པ་ལ་གདུང་རིང་བསྲེལ་སོགས་བྱིན་རླབས་ཀྱི།
།བགྲང་དུ་ཡས་པར་འབྱོན་ལ་འདིས་ཀླུབས་གསུངས། །ཞབས་རྡུལ་གང་དུ་བཀོད་པའི་ས་དེ་ཀུན། །ཉེས་པ་མ་ལུས་འཁྲུད་ལ་རངས་ཆས་ཚེ།
།མགོ་ཐོམ་ཡུལ་ཞེས་ཤ་ཟའི་སྐད་ཉིད་དུ། །སྨྲ་བའི་རེ་བ་སངས་རྒྱས་ས་ལ་བཙུགས། །སོག་ལ་སྐྱ་བོ་ནས་རྨ་ཆུ་ཁུག་པ་ཡན་མདོ་བ་རྟ་མཆོག་རིན་ཆེན་ཆོལ་ཁ་མི་འཕྱན་པའི། །སྒྲོག་བཞིན་བཻཌཱུརྻ་སྔོན་བསྙེམས་པ་ཅན།
།རྨ་ཆུ་ཁུག་པའི་རྩེ་ལ་ཨ་ག་རུའི། །གྲུ་རྫིངས་བསྐྱོད་པའི་དྲི་ཡིས་ཕྱོགས་རྣམས་རྫོགས་པར་སྤྱོན། །དེ་ནས་ཕོངས་པ་ཞེས་པའི་སྒྲ་ཡང་རྣ་བ་ལ། །ཐོས་མིན་ནོར་གྱི་ཚོང་ཟོང་ཆེན་པོའི་འདུས།
།ཧ་ཀ་ལིང་རྩེར་གྲགས་པ་གྲོང་བསྟོད་བོད་དང་གྲོང་སྨད་རྒྱའི། །སྐད་རིགས་རྣམ་པ་གཉིས་ཀྱི་དབྱེ་བ་ཅན། །སྲིད་པའི་རང་བཞིན་ཀུན་ནས་གསོ་བའི་སྨན། །འབྱུང་གནས་སུ་གྱུར་པ་མཐོང་བ་ཙམ་གྱིས་ཆགས་པ་རང་དབང་མེད་པར་བསྐྱེད་པའི་ཀ་ལིང་ཀ་ཡི་ནགས་ཀྱི་མེ་ཏོག་ཁ་འབུས་པ་ཐུར་དུ་འཕྱང་བ་དང་ལྡན་པ་ཤིང་སཱ་ལའི་དཔལ།
།ཆེ་བའི་དཔུང་པས་སྦར་བ་འདོད་མེའི་ཚོགས། །ཞི་བྱེད་གངྒཱའི་ལྷ་མོ་ན་དར་མཛད།
།དེ་ནས་གནམ་གྱིས་བསྐོས་པའི་གཙུག་ལག་རྒྱལ་པོའི་ཞིང༌། །བཅུ་གསུམ་ཁྲོད་ན་བཟང་བའི་ཤིན་ཏུ་ཧཱུ། །དེ་ནས་བྱང་ཆུབ་སེམས་དཔའ་ཆོས་ཀྱི་འཕགས་པའི་གནས། །གྲོང་ཁྱེར་ཆེན་པོ་སྤོས་ཀྱི་ངད་ལྡན་པ་ཡིན་ཟེར།
།དེ་ན་བྱང་སེམས་དེ་ཡི་རྣམ་པར་ཐར་པ་ལྟར་དཀར་ཚེམས། །པུཎྜ་རཱི་ཀའི་དྲེགས་པ་བསྙོལ་བ་ལ། །མཚན་མོའི་བདག་པོ་ཅོ་འདྲི་མཁས་པ་དཔེ་རྒྱན་སྦྱོར་ཚུལ་མཚར་བ་ཡིས།
།འགྲོ་བ་རྨོངས་པའི་མུན་འཇོམས་དེ་ལ་དད། །སྙིང་རྗེ་རྒྱས་པའི་རང་བཞིན་རྟག་ཏུ་ངུའི། །ཁྲག་གིས་དམར་བའི་པདྨ་རཱ་ག་ཡི། །རི་བོ་གཡོ་མེད་མཚན་མ་ཤེས་རབ་ཀྱི། །ཕ་རོལ་ཕྱིན་མའི་རྗེས་སུ་ཆགས་མྱོས་གཟིགས།
།དེ་ནས་ཡུལ་གྱི་བྱེ་བྲག་མི་གཅིག་མང་འདས་རྒྱ། །མཆོད་རྟེན་དཀར་པོ་སྙན་པའི་འཛུམ་ལྡན་

པ།ཡོད་དེ་དེ་ཡང་རྨ་ཆུ་ཁུག་པ་ནས་རྒྱ་མཆོད་རྟེན་དཀར་པོ་ཡན། །མགོ་ནག་མི་ཡི་དཀྱིལ་འཁོར་ཡངས་པའི་ཆོལ་ཁ་ཡི། །ལེགས་བྱས་བཞིན་དུ་མཐོ་བ་དེ་གཟིགས་ནས། །ཨོ་མི་ཤྲན་དུ་གྲགས་པའི་ས་འཛིན་པ། །འཛེགས་ཚེ་ནམ་མཁའི་མེ་ལོང་ཡངས་པ་ལ།
།བསམ་པའི་རང་གཟུགས་ཐམས་ཅད་མཐོང་ཡང་འདིར། །དུས་གསུམ་ངེས་པར་གཟིགས་ལ་དེས་ཅི་བྱ། །གངས་དང་ཉེ་བར་གླང་ཆེན་འགྱིང་བའི་རི། །རྩེ་མོའི་མཐོ་བས་ནམ་མཁའ་མནན་པ་ཡིས།
།ཟླ་ཚེས་འཐུལ་བཞིན་ཆར་གྱིས་རྐེད་པ་རབ་རྟོག་གི་རྒྱན་དཀར། །དུས་ཀུན་དཔྱིད་དང་འགྲོགས་པའི་རྩ་བ་ཅན། །ཀུན་ཏུ་བཟང་པོའི་ཕོ་བྲང་མཆོག་དེ་ནས། །འཕགས་པ་དེ་ཡི་མཆོད་པའི་ཆེ་ལུགས་ནི། །ཇི་ལྟར་ཡོད་པའི་སྙན་དགུ་འཁྲོལ་བ་ཡིས།
།སྙིགས་དུས་རྒྱལ་བའི་བདག་པོ་ས་སྐྱ་པཎྜི་ཏ་དེ་མཆོད་ལ། །དེ་ནས་མི་དམན་ཆུ་བོའི་ལམ་ཆེན་བཏོད་པར་གྲུ། །འདོད་པའི་རླུང་དར་གྱིས་སོང་རྒྱགས་བརྟིང་ན།
།རྡོ་རྗེ་གཅོད་པའི་ཕན་ཡོན་ལས་བཤད་པའི་དགེ་སློང་ཙི་ལུ་པའི། །ཤཱ་རི་རམ་གྱི་བྱིན་བརླབས་འཚོ་བ་ཚུགས། །དེ་ཡི་ཤར་ཕྱོགས་བྲག་རིའི་ངོས་ཡངས་པ། །ཀོང་ཙེ་འཕྲུལ་གྱི་རྒྱལ་པོས་རྒྱལ་བའི་སྐུ།
།གངས་ཆེན་མཚོ་ལ་དོ་ཟླ་བསྐྲུན་མ་ཐག །ཐུབ་པ་གངས་ཆེན་མཚོ་བཞེངས་པའི་སྦྱིན་བདག་ལྷ་ཆེན་ཚངས་པའི་ང་རྒྱལ་ཟུག་རྔུ་དོན་དེ་མཚར། །དེ་ནས་ཉིན་གྱི་གཞལ་བྱ་བཅུ་ཡི་ལམ། །རྫོགས་ཚེ་བོད་རྗེའི་སྲོང་བཙན་སྒམ་པོ་བློན་པོ་མགར་ཉིད་ཀྱིས།
།སྟེང་འཕར་དྲག་པོའི་གཉའ་ཡང་རང་དབང་དུ། །ཞོན་ལ་ཟམ་སྟེགས་ཁྲོ་ཆུའི་ཀ་བས་མཚན། །དེ་ནས་དཀར་ནག་རྒྱ་ལ་མི་གཏོགས་རྐྱང་སི་ནས། །འབབ་པའི་ཆུ་བོ་ཆེ་བརྒལ་དེ་ནས་ཀྱང༌།
།རྒྱང་གྲགས་འགའ་ན་བྱ་ཁ་ཀེང་ཆུ་ཧུ། །དཔག་བསམ་ཡལ་འདབ་ཇ་ཡི་ཚོང་འདུས་ཆེ། །དེ་འདས་པ་ལས་ས་ཡི་བདག་པོའི་ཕོ་བྲང་ནན་ཐེལ་དུ། །གྲགས་པ་བཞིན་དུ་རླུང་ལས་རྒྱལ་བའི་མགྱོགས་འགྲོ་འཁོར་ལོས་སྒྱུར་རྒྱལ་གྱི་རྟ་མཆོག་རིན་པོ་ཆེ་སྤྲིན་ཤུགས་ཀྱིས།
།ཉིན་ལམ་བཅོ་བརྒྱད་འགྲོ་བའི་ཁོར་ཡུག་ཡངས་པའི་ར་བ་ཅན། །གཟིགས་པའི་བདུད་རྩི་བརླན་ལ་མྱ་ངན་འགྲོ་བའི་ དུག་ཀུན་བསྐམས་འགལ་བའི་རྒྱན།
།ཨེ་མ་དཔག་བསམ་

ས་བོན་ལས། །སྐྱེས་པའི་དབང་པོ་ཀུན་འཕྲོག་པའི། །འཆི་མེད་བཅུད་ལེན་འབབ་པའི་ཇ། །བདུད་རྩིའི་རྐང་འཐུང་གིས་མངོན་དགའ། །དེ་ཡི་ཤར་ཕྱོགས་རྒྱ་མཚོའི་གླིང༌། །དབང་བྱེད་རྒྱལ་པོའི་མཐུ་ལས་སྐྱེས།
།དཔའ་བོ་ཞེ་སྡང་ཆེ་འདྲེན་པ་སྟེ་དམག་དཔོན་གྱི་སྔོན་དུ། །མདུང་གསུམ་བཤུག་མེད་རྒྱུག་པ་དང༌། །རྒྱ་ནག་ས་ཡི་འཇེར་འཇིགས་ཀྱི། །དམག་དཔོན་རིན་ཆེན་དེའི་སྔོན་དུ། །བསྣུན་བྲལ་མདའ་གསུམ་འགྲོ་བའི་གཡུལ།
།བཀྱེ་ཞེས་རྒྱལ་རྔའི་སྒྲ་མ་ཡལ། །ཆུ་གཏེར་རླབས་ཀྱིས་དབུ་བ་རྣམས། །བརྩེགས་པའི་རི་བོས་མཚན་པ་ནི། །མཐོ་ཞིང་ཕུལ་བྱུང་དཀར་བ་ཡི། །ཏི་སེས་སྤུན་ཟླ་ཕུལ་བྱུང་གི་རྒྱན་ཐོབ་དང་ལྡན།
།བྱང་ཕྱོགས་ལུས་ངན་རྒྱལ་པོའི་བར། །བཀའ་ནི་སོང་བས་གནོད་སྦྱིན་གྱི། །གཟུགས་བཞིན་ཅིར་ཡང་འཆར་བའི་མི། །བལྟ་བྱེད་གྱེན་དུ་ལངས་རྣམས་འཇིགས། །དེ་ནས་ནམ་མཁའི་དོ་རར་མུན་པའི་དགྲ་བོ་ཚ་ཟེར་ཅན་གྱི་གར།
།ལན་མང་ཟློས་པ་དེ་སྲིད་གཤེགས་ཚེ་འཇམ་དབྱངས་སེམས་དཔའི་འཁོར་ཁྲི་ཡིས། །བསྐོར་ཏེ་བཞུགས་པའི་གནས་སུ་རྒྱལ་བ་རྒྱ་མཚོས་བྱིན་གྱིས་རླབས་ཆེ་བ། །རྒྱ་ནག་རི་བོ་རྩེ་ལྔ་པ་སྟེ་དེའི་རྒྱ་ཚད་ནི་གཞུ་འདོམ་བརྒྱ་ཕྲག་གསུམ་དང་དྲུག་ཅུ་ལ་ལེ་བར་གཅིག་ཅེས་རྒྱ་ནག་པ་བརྗོད་པའི་ལེ་བར་ལྔ་བརྒྱའི་ཁོར་ཡུག་ཅན།
།རིན་ཆེན་རི་རབ་ལྷུན་པོ་དེའི་སྟེང་ནས། །རྟེན་མེད་ནམ་མཁའི་སྒེག་མོ་མཐའ་ཅན་དུ།
།ཚུ་རོལ་མཐོང་བའི་ལམ་དུ་རྫོགས་པ་ན། །རྡོ་རྗེའི་མིག་ཅན་རྣམས་ནི་འཇིགས་པར་དོགས་རབ་རྟོག་གི་རྒྱན། །རི་བོ་རྩེ་ལྔ་དེ་ཡི་རྡོ་ཡང་རྣམ་པར་ཤེས་ལྡན་ལས། །ལྷག་པའི་ནང་གི་ཀུན་སློང་མཐའ་དག་ནི།
།མངོན་པར་རྟོགས་པ་བཞིན་དུ་བསམ་པའི་གཟུགས། །འཆར་བྱེད་འཁྲུལ་པ་མང་པོའི་མཚང་བརྟོལ་ལ། །ཤེས་བྱ་ལ་ནི་དགེ་བའི་དངོས་པོའི་བཅུད། །རྐུ་བའི་བདུད་དང་གཤིན་རྗེ་རྨེག་མེད་དུ།
།སྦས་ལ་མཚན་མ་ངན་པས་དབེན་པ་ཡི། །འཆི་མེད་བདུད་རྩིའི་ཆུ་བོ་དལ་གྱིས་འབབ། །ཡན་འཚོ་བྱེད་ངོམས་བྱེད་ཡི་གར་འོང༌། །ཚིམ་བྱེད་སེམས་ནི་གསལ་བྱེད་ལ། །སླ་ཞིང་རི་མོ་གསལ་ལ་ཞིམ། །བསིལ་ཞིང་ཡང་བ་བདུད་རྩིར་མཚུངས་པ་སྟེ།
།ལག་བརྒྱད་ལྡན་འཕགས་པའི་ཁྲུས་ཀྱི་རྫིང༌། །ཤེས་རབ་རལ་གྲིའི་རྣོ་རྒྱུན་ཐིགས་པ་ཡིས།

།རྨོངས་པའི་སྲོག་འཕྲོག་བློ་དང་རིག་པའི་ཚོགས། །མཚུངས་མེད་འཕེལ་བའི་བཏུང་བའི་མཆོག་གིས་ཤིས། །དཀར་དང་ནག་པའི་མཐའ་ཆེན་གཉིས་བཏུལ་བའི། །དུས་ཀྱི་འཁོར་ལོ་ཚེས་པ་གནམ་གང་གི །ཟླ་བ་དག་པའི་ཞལ་རས་གཞན་དུ་ན།
།མཐོང་མིན་དྲི་མེད་ཆུ་ནང་དེར་རབ་གསལ། །གནམ་གྱི་ཤིང་ཐོག་འཆི་མེད་རྟག་པའི་རོ། །འབུམ་དུ་བདའ་བས་མངོན་པར་དུད་པ་ཡིས། །ནགས་ཀྱི་ལྷ་མོའི་ལག་སོར་ཡལ་འདབ་ཀྱིས། །རིས་མེད་གཏོང་བའི་ཉེར་མཚོ་ཤིན་ཏུ་མཐོ།
།གསེར་གྱི་ཆུ་སྐྱེས་དུས་ཚིགས་ཀུན་ཏུ་འབར། །འོད་ཀྱིས་བར་མཚམས་མེད་པའི་རྣ་རྒྱན་ཅན། །ལྗོན་པ་གཞོན་ནུ་མ་ཚོགས་ཕང་བཀོད་པའི། །གཉིས་སྐྱེས་མགྲིན་པའི་རྒྱུད་མངས་བསྒྲེང་བ་ལ།
།མིག་ཟུར་གྲོགས་པོ་རྣ་བའི་དབང་པོ་ཟུང༌། །གཟེངས་སུ་བསྟོད་པའི་རི་དགས་སྡུ་གུ་རྣམས། །སོ་ཕྲེང་བར་ན་གནས་པའི་རྩྭ་ཁམ་དུ། །གཅོད་པའི་སྒྲ་དག་བསྡམས་ནས་ཉན་པར་བྱེད། །བྱང་ཆུབ་སེམས་དཔའི་སྐུད་པ་ལྟར་བོད་པའི།
།ཨནྡ་རྙིལ་མདངས་ལྡན་ཕྲ་ཞིང་འཇམ་ལ་རིང་བ་དག་ལྗོན་པའི་ཚོགས་ལ་གྱི་དྲ་བ་འཕྱང་བ་ལས། །དྲི་ཞིམ་ཕྱོགས་ཀྱི་བུ་མོའི་འགྲམ་པ་རུ། །གར་བའི་རི་མོ་ནད་ཆེན་འཕྲོག་པར་རྒྱུ།
།ཡེ་ཤེས་ཚོན་ལྔ་རྫོགས་པའི་འཇའ་འོད་ཀྱི། །རྩིག་པ་དག་པའི་གཞལ་ཡས་ཁང་པ་ན། །བརྟན་པའི་འཁོར་ལོ་གཙོ་འཁོར་ལྔ་པ་དངོས། །ལས་སྐལ་ཀུན་ལ་མཐུན་པར་འཆར་བྱེད་མཚར། །འཕགས་པ་གང་གི་སྤྱོད་པའི་ཡུལ་དམ་པར།
།བྱིན་གྱིས་བརླབས་རྒྱ་ཆེ་བས་མ་ཧཱ་ཙི་ན། །གཙུག་ལག་རྩིས་དང་བཟོ་ཡི་རིག་པ་ལ། །མཁས་པའི་གྲགས་པ་ཕུལ་དུ་བྱུང་རྔ་བརྡུང༌། །སྟོང་པའི་ངོ་བོ་གཅིག་ལས་གཞན་མེད་ཀྱང༌། །བུམ་པ་བཟང་པོས་གཞལ་བའི་ནམ་མཁའ་མང༌།
།འཇམ་པའི་དབྱངས་གཅིག་ལྷ་དང་མིའི་རྣམ་པ། །གཉིས་ཀྱི་ཚུལ་དུ་མཇལ་བའི་དགའ་སྟོན་བསྐྱངས། །དེར་ནི་རྟོགས་པར་ལྡན་པའི་རྒྱན་དམ་པར། །བླ་མེད་རྡོ་རྗེ་ཐེག་པའི་སྙིང་པོ་ཅན།
།མཆོག་གི་དངོས་པོ་ཐམས་ཅད་འདུས་པའི་ལམ། །ཕྱག་རྒྱ་ཆེན་པོ་མིག་གི་ཐུར་མ་སྩལ། །ཞམ་བསིར་

བརྗོད་པ་ཐང་གི་རྒྱལ་བའི་ནུབ། །ཁྲོ་ནག་ཁང་པ་མིག་སྨན་འོད་ཆགས་ངོགས། །འཕྲུལ་བློན་མགར་གྱིས་བཙུགས་པའི་རྡོ་རིང་ཤིན་ཏུ་མཐོ་བའི་ཚད་ཀྱིས་ན་རྩེར། །ཆུ་འཛིན་སྟུག་པོ་བླངས་པའི་གདུགས་དཀར་འཁོར།
།གནོད་སྦྱིན་རྒྱལ་པོའི་ཕྱོགས་སུ་ཟླ་ལམ་གཅིག །སོང་བར་མཆོད་རྟེན་གོ་མ་ལ་ས་ལ་གནྡྷ་ཞེས་བྱ་བ། །སངས་རྒྱས་སྟོང་གི་བསྟན་པའི་གནས་ཚད་དུ། །ས་ནས་འདོམ་བཅུ་གསུམ་གྱི་མཁའ་ལ་བཞུགས་པའི་བྱང་ཆུབ་སྤྱོད་མཆོག་ངོམ་པར་བྱེད་ལ་བསྟན་པ་མི་ཡུལ་དུ་མི་བཞུགས་པའི་ཚེ་ལྷས་གདན་འདྲེན་ཞེས།
།དེ་ཡི་ཆུ་བདག་ཕྱོགས་ན་ལ་ཆུ་ཨིའི། །མིང་ཅན་གང་དེར་བྲག་ཕུག་ཞིག་གི་ནང་ན་སྔོན་གཞོན་ནུ་ལོ་བརྒྱད་མ།
།རྡོ་རྗེ་ཕག་མོའི་སྐུར་གྱུར་པ་ཡིན་ཟེར་བའི་སྐུ་འདྲས་ནས་འདོམ་དོ་ཙམ་གྱིས་ནམ་མཁའ་ལ་བཞུགས་པའི་བྷ་ག་ལ། །རྒྱལ་ཀུན་སྙོམས་ཞུགས་སྙིང་རྗེའི་སིནྡུ་ཉ་སྟོང་སོགས་དུས་བཟང་ལ་འཛག་པ་ཡོད།
།གང་ལས་བྱང་དུ་ཕྱོགས་པར་ཤཱཀྱའི་ཏོག །མྱང་འདས་ཞི་བའི་དབྱིངས་སུ་གཟིམས་པ་ཡི། །གྲིབ་མ་བཞིན་དུ་སྐུ་ཉིད་གསེར་ལྡན་མའི། །རིགས་ཀྱི་བདག་པོར་དཔག་ཚད་ཁྱབ་པར་དགྲམ། །དེ་ནས་ས་གཞིའི་རང་བཞིན་བེམ་ཆོས་སུ།
།ཉལ་ཡང་ཙནྡན་ཆག་ཆག་བཏབ་པའི་ཚེ། །སངས་རྒྱས་འཇིག་རྟེན་བྱོན་པའི་བསྐལ་པ་འདི། །བཟང་པོའི་བག་ཆགས་སད་པའི་རྩེ་དགའ་དགོད་སེམས་མེད་རབ་རྟོག་གི་རྒྱན། །དལ་འབྱོར་རྙེད་དཀའ་མི་བདེན་མི་ཡི་ལུས།
།འདུས་པའི་ལྕི་བས་ས་སྟེང་རྒྱ་མཚོ་རུ། །འཇིང་བར་ཉེ་བའི་ཚོགས་དེ་རླུང་གཞོན་གྱིས། །རྒུ་པའི་འཁྲི་ཤིང་ནགས་བཞིན་ཕྱག་འཚལ་ལ། །སྲིད་པ་ཀུན་གྱི་ཕུན་སུམ་ཚོགས་པའི་འཛུམ།
།ཡོངས་སུ་གསལ་བ་ཉིད་དུ་ངེས་ཟིན་ཏེ། །ཆ་ཤས་རེ་ལ་སུམ་ཅུ་རྩ་གསུམ་གྱི། །གནས་ལུགས་མཐའ་དག་བསྒྲིགས་པའི་མཆོད་པས་བསུས། །མི་འགྱུར་གོ་འཕང་ཆེ་ལ་ཁྲིད་པའི་བདེ་གཤེགས་བསྟན་པའི་གཏམ་སྙན་པོས།
།རྟག་ཏུ་བདེ་ཆེན་འཇོ་བའི་ལམ་ལ་ལོ་ཡི་འཁོར་ལོ་གསུམ་རྫོགས་ཏེ། །གནམ་དང་ས་དང་མི་ཡི་བདག་པོའི་རྒྱལ་ཁབ་བྱང་ཕྱོགས་ལིང་ཆུ་རྩེར། །རྡོ་རྗེ་སེང་གེའི་ཁྲི་ ལ་བསྟི་བའི་དགེ་ལེགས་རྩ་བ་བརྟན་པར་ཚུགས།
།ལམ་གྱི་རིམ་པ་འདིར་བསྟན་སོགས། །ཐེ་ཚོམ་

གནས་དང་ཡོངས་བྲལ་ཏེ། །དེ་ཉིད་དངོས་དང་སྤྲུལ་པ་ཡི། །རྫུ་འཕྲུལ་བསམ་མི་ཁྱབ་པས་སོ། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་བ་བཟང་པོའི་ལེགས་ལམ་ལས།
རྒྱལ་པོ་གོ་དན་གྱིས་མ་ཧཱ་ཙི་ནའི་ཕོ་བྲང་དུ་སྤྱན་དྲངས་པའི་ལམ་གྱི་སརྒ་དེ་དགུ་པའོ།། །།དགེ་བས་རྗེས་འབྲེལ་སྨོན་ལམ་ཡངས་པའི་ཞིང༌། །མཆོག་གི་ཐུགས་རྗེའི་ཚད་ལ་དཔེ་བླངས་པ།
།དཔག་ཏུ་མེད་པ་དག་པ་རབ་འབྱམས་སུ། །སྣང་བྱེད་ཡེ་ཤེས་གཟིགས་མོ་འདི་ན་ཆེ། །སྙིང་སྟོབས་འཛུམ་པའི་རྔ་ཡབ་ཡིད་འོང་གྲགས་པའི་རླུང་གིས་རྣམ་རྩེན་མ། །རྫོགས་ལྡན་ཆོས་ཀྱི་ཚོགས་ལས་བསྒྲུབས་པའི་གདུགས་ཀྱིས་འཇིག་རྟེན་གསུམ་བསིལ་ལ།
།འདོད་འཇོ་ མཁས་པའི་ནོར་བུ་དང་ནི་དཔག་བསམ་འབྲས་བུས་མཆོང་པ་ཡི། །ཧོར་གྱི་ རྒྱལ་པོ་དེ་ཡི་གཟི་བརྗིད་ཏོག་དང་ཉི་མའི་སྙིང་པོ་མཉམ་པས་བདག་ཉིད་ཆེན་པོ་དེ་ལ་རབ་ཏུ་འདུད།
།ལེགས་བྱས་དེ་ལས་སྐྱེས་པ་ཡི། །ངོ་མཚར་རྒྱུད་ནི་གཅིག་པ་ལས། །དགེ་བའི་སྙེ་ མས་ཡོངས་དུད་པ། །ཕྱི་ནང་ཡུལ་གཉིས་འགྲན་པ་བཞིན། །ཀཻ་ལ་ཤའི་ཆར་གྲང་རེག་གིས།
།གདུང་བའི་དགུན་ལ་སྙིང་རྗེ་ནས། །འཇིག་རྟེན་མྱ་ངན་མེད་པ་ཡིས། །རྣ་བར་བརྒྱན་པའི་དཔྱིད་སྦྱར་རྒྱན་དེ་བྱུང༌། །དུས་ནི་དོ་ཟླ་མེད་དེ་ལ། །ཐམས་ཅད་དགའ་བའི་དཔལ་ཟ་བ། །མཆོད་སྦྱིན་གྲུབ་པའི་དུ་རིས་སུ།
།སྔོ་བའི་ནེའུ་བསིང་རི་བོ་མཛེས། །བུང་བ་འགྲམ་པའི་རྔ་སྒྲ་ཡིས། །ཕྱོགས་རྣམས་རྫོགས་པའི་གླང་པོ་བརྒྱད་གང་ཞེ་ན། །དབང་པོའི་ཕྱོགས་ན་མཚོ་སྐྱེས་ཞེས་བྱ་བ་ས་སྲུང་གི་བུའོ།
།མེའི་ཕྱོགས་ན་པདྨ་དཀར་པོ་ཅན་ཞེས་བྱའོ། །གཤིན་རྗེའི་ཕྱོགས་ན་གཡོན་ཕྱོགས་པ་ཞེས་བྱ་སྟེ་ཤིན་ཏུ་མཛེས་པའི་མིང་ངོ༌། །བདེན་བྲལ་ནས་མེས་སོ། །ཆུ་བདག་ན་གསལ་བྱེད་དོ། །རླུང་དུ་མེ་ཏོག་པོའོ།
།ལུས་ངན་དུས་ཀུན་ལ་གྲགས་པའོ། །དབང་ལྡན་དུ་ཆ་མཛེས་ཏེ་དེ་རྣམས། བོས་བཞིན་པདྨའི་གེ་སར་ཡང༌། །གི་ཝཾ་དྲི་རུ་བཟང་བས་ཁྱབ། །འདོད་པའི་བཀྲ་ཤིས་མེ་ཏོག་དཔལ། །འཛུམ་པའི་བཞིན་བཟང་ལྗོན་པ་མོ།
།སྟ་ཟུར་ངོམ་པའི་འོག་པག་གི །སྒྲ་ལྡན་གཞན་གསོས་ཏེ་ཁུ་བྱུག་གི་གླུ་རུ་ལེན་གཟུགས་ཅན་གྱི་རྒྱན། །གནས་སྐབས་

དེར་ནི་སེམས་ཅན་རྣམས། །དག་པའི་མཚན་ཉིད་ཀུན་ཏུ་བཟང༌། །སྦྱིན་པའི་སྟོབས་སུ་སྲིད་པ་གསུམ། །འགྲོ་བར་མཁས་པའི་ཞབས་ལ་ཉེ། །ས་སྐྱོང་ཀུན་གྱི་སྤྱི་བོ་ལ། །རྐང་སྟེགས་བྱེད་པ་རང་གི་རིགས། །ཐུ་བོ་གཅན་གོ་ཡུག་གན་རྣམ་པར་རྒྱལ་བ་ཆེའི།།ཁྲི་ལ་གནམ་གྱིས་བསྐོས་པའི་ཚེ།
།མཐའ་ཡས་པ་ཡི་རྒྱ་མཚོ་བཞིའི། །སྐེ་རགས་ལྡན་པའི་ནོར་འཛིན་བདག །མི་ཆེན་གོ་དན་དགའ་སྟོན་ཆེར་གཤེགས་སླར། །ལས་དཀར་འབྲས་བུར་སྨིན་པས་དྲངས་པ་བཞིན་ཕྱིར་ཕེབས།
།བྱང་ངོས་ལིང་ཆུང་ཆོས་དང་སྲིད་ཀྱི་གཙུག་ལག་གི །མགོན་པོ་སེང་གེའི་གདན་ཅན་གཉིས་མེ་མོ་ལུག་ལོ་ཟླ་བ་དང་པོའི་ནང་དུ་དངོས་ཞལ་འཛོམ་ལ་ཐོག་མ་རུ།
།བླ་མའི་མཚན་ཉིད་བརྟག་པ་ལ། །རྒྱལ་པོའི་དྲི་བ་རྣམ་མང་ལན། །འཁྲུལ་པ་མེད་པའི་ཤེས་བྱ་ཀུན། །ཞལ་ལ་གནས་པའི་གསུང་ཐོག་མ། །ཐོས་པ་ཙམ་གྱིས་ཡིད་ཕྲོགས་ཏེ། །གྲལ་རྩེར་འདུག་པའི་ཨ་རྐེ་ཇུན་དང་ལྷ་ས་སོགས་ཆོས་ལོག་མཁན།
།ཞུམ་ལས་ཐུར་དུ་ལྷུངས་སམ་སྙམ་རབ་རྟོག་གི་རྒྱན། །བནྡེ་རྣམས་ཀྱི་རྐང་པ་དག །འབབ་པའི་སྟེགས་བཞིན་དུ་རྒྱལ་པོའི་བཀས་དེ་རིང་ཕྱིན་ཆད་གྲལ་མགོར་མ་སྡོད་ཅེས་འོག་ཏུ་བབ།
།ཀུན་གྱི་བླ་ན་ཉི་མ་ནི། །གཅིག་པུར་སྐྱོ་བ་མེད་པའི་ཟླ། །ཆོས་ཀྱི་རྗེ་བོ་ཆེ་འདི་བཀུར། །སྨོན་ལམ་དག་ཀྱང་ཆོས་རྗེས་དེས་སྔོན་ལ་ཐོབ་ཅིག །ཞེས་པ་དེའི་ལུང་ཆུ་ལས་འབར་ཏེ་ཐོག །གང་དུ་ལྷུངས་པ་འགོག་མེད་ལ།
།དམ་ཆོས་ཀ་བ་ཕྲ་མེན་གཟུགས་ཅན་གྱི་རྒྱན་འོད། །ས་འོག་ལས་ཐོན་དང་པོའོ། །ཡིད་བཞིན་མཆོག་གི་ནོར་བུའི་དོག་པ་མཆིང་བུའི་སྐྱེ་གནས་ལས་གྲོལ་བ། །དེད་དཔོན་མཁས་པས་བརྟགས་པའི་ཆོ་གས་ངེས་པའི་རེ་བ་ཆར་དུ་འབབ།
།སྲིད་དང་སྲིད་ལས་འདས་པའི་རྣམ་པ་ཐམས་ཅད་འཁྲུལ་མེད་ཀུན་མཁྱེན་པས། །གཞལ་བའི་ཤེས་བྱ་འདི་ནི་དགེ་ལེགས་ཆེན་པོས་ཁྱབ་པའི་མེལ་དོན་གཞན་བཀོད་པའི་རྒྱན་ཚེར་བྱེད།
།དེ་ཡང་ཆེན་པོ་ཧོར་གྱི་རྒྱལ་པོ་ཡི། །འཇིག་རྟེན་པདྨ་འབྱོར་པའི་བང་མཛོད་ན། །མ་ཚང་མེད་པའི་དངོས་པོས་ཁེངས་པའི་གླུ། །རྐང་པ་དྲུག་པའི་མགྲིན་པས་བླངས་པ་ལ། །སྲིད་ན་རུས་སྦལ་སྤུ་ཅན་མི་འབྱུང་བའི།
།བདེན་གཏམ་རླུང་ལ་བསྐུར་བ་ཁོ་ན་སྟེ།

།བྱེ་བྲག་མ་གཏོགས་འདི་ཞེས་པགས་པ་འདོམ་སྐོར་ཙམ་གྱི་ཚད་སྤུ་མཐོ་གང་ཙམ་དུ་རིང་ཞིང་འཇའ་མཚོན་གྱི་རི་མོ་འཁྱུག་པ་ཞིག་ཆོས་ཀྱི་རྗེའི། །གཟིགས་མོ་མཉན་དུ་མཚར་བར་བསྟན་ཏིང་ངེ་འཛིན་གྱི་ཡོན་ཏན་རྒྱན་པ་ན།
།དེ་བདག་ཉིད་ཆེན་པོ་དེས་ལ་ཅུང་ཟད་འཛུམ་དུ་དཀར་བའི་རྒྱུ། །མ་ངེས་རིག་པ་འགེམས་པའི་སྣང་བ་གསར། །འོད་ཀྱི་དཔལ་འབྱོར་གཟུགས་ཅན་ལྟ་བུ་ཡིས། །ལེགས་པའི་ལམ་སྟོན་སླད་དུ་བཀའ་སྩལ་པ།
།རྒྱལ་པོ་ཞེས་བོད་པར་མཛད་ནས་གྱ་ཚོམ་སྨྲ་བ་མཛངས་པ་མིན། །འདི་ཀོ་རུས་སྦལ་རང་རྒྱུད་པགས་པ་ཉིད། །མིན་ཏེ་རྒྱ་མཚོར་གནས་པའི་སྲོག་ཆགས་རྣམས། །འདྲེན་ཕྱིར་སེམས་དཔའ་ཆེན་པོའི་སྤྲུལ་གཟུགས་ཏེ།
།འདི་ལ་གཞན་ཡང་དགེ་བའི་མཚན་ཉིད་མང་ཞེས་གསུངས་པས། །དགེ་མཚན་གཞན་ཅི་ཡོད་ཟེར་བའི་ལན་དུ་ལྷ་ཁྱོད་སྲིད་པའི་ཕུན་ཚོགས་དར་བ་དང༌། །མཆོད་འོས་བླ་ན་བཀུར་བ་རྣམ་དག་གིས། །ཡ་མཚན་བསྟན་དུ་ཡོད་དམ་དང་བས་སྨྲོས།
།གསུང་བར་རྒྱལ་པོ་སོགས་གཞན་གྱིས་པགས་པ་དེའི་ཡོན་ཏན་རྙེད་དཀར་གྱུར་པ་ན། །སྲིད་པ་ཀུན་གྱི་ངལ་བསོའི་བར་བརྐྱངས་པའི། །བསིལ་ཟེར་ཕྲེང་བ་བརྒྱ་ལྟར་དཀར་བའི་ཕྱག
།བརྡ་དང་ལྡན་པས་ངོ་མཚར་མཛོད་ཁ་ཕྱེ། །ལྤགས་པའི་མདོག་ལེགས་འཇམ་ཞིང་རྨད་བྱུང་སྤུ། །སྣ་ཚོགས་རིན་ཆེན་འོད་དུ་འཁྲུལ་འཛིན་དབུས། །སངས་རྒྱས་སྟོང་དང་ཉེ་བའི་སྲས་བརྒྱད་སྐུ། །རང་བྱོན་དུ་འཁྲུངས་པ་རྣམས་རྒྱལ་པོ་སོགས་འགྲོ་བའི་མིག་ལ་གསལ་བར་བཀད་ནས་འདི་སྐད་བཀའ་སྩལ་པ།
།སྐལ་བཟང་ས་ལེ་སྦྲམ་འདྲའི་རྒྱལ་པོ་ཁྱོད། །སྨོན་ལམ་དག་པའི་འོད་ཀྱིས་མཚམས་སྦྱར་ནས། །རྨོངས་པའི་བཤེས་དང་བྲལ་བའི་མགོན་པོར་ང༌།
།ཐོབ་པའི་ལེགས་སྤྱད་འདིས་མཚོན་ཀུན་ལ་ལྟོས་ཤིག་ཅེས་གསུངས་པ་དང་། །རྒྱལ་པོ་དེ་མ་རིག་ལོངས་ལ་སྤྱོད་པ་བླུན་པོའི་ཁྱུར། །ཆེན་པོའི་རློམ་སེམས་དྲག་པོས་སྔར་འཕངས་པ།
།མཁས་པ་མིན་ལས་སྐྱེས་པའི་གཏམ་པོ་ཆེས། །སྐྱེངས་པར་གྱུར་པའི་ལན་དུ་འཇལ་བྱེད་ཕྱིར། །སྒྱུ་མའི་རིག་པ་མཁན་པོ་ཀུན་བསྡུས་ནས། །སྔ་ན་མེད་པའི་ཞིང་དང་གཞལ་མེད་ཁང༌། །དག་པ་རབ་ཏུ་འཇམ་པའི་སྣང་བ་ལས།
།གྲུབ་པའི་ཁམས་ལ་ཅོ་འདྲིར་

བྱེད་པ་སྤྲུལ། །གཟུ་བོར་མི་སྨ་ཆུ་སྐྱར་རྐང་པ་ཅིག །དད་ཚུལ་པད་རྩའི་ཟོལ་གྱིས་ས་སྐྱ་པཎྜི་ཏ་དེ་ཉིད་ཀུན། །མཁྱེན་པའི་གྲགས་པ་ཕྱོགས་སུ་རྒྱུག་པའི་ཉ། །ཟ་བར་བརྩམས་པའི་བརྟུལ་ཞུགས་གཟུང་ལ་དེས།
།ཚངས་པའི་ཡིད་ཀྱི་རི་མོས་གསར་དུ་རང༌། །བྲིས་པའི་ཡུལ་གྱི་ཁྱད་པར་དིང་བདག་གིས། །ཁྱོད་ལ་དམིགས་པའི་ཡི་དམ་བཅས་པ་གང༌། །འབུལ་ན་འདྲེན་པ་འཁོར་དང་བཅས་གཤེགས་མཛོད། །ཞུས་ཤིང་དེ་ཡི་སྤྱོད་ཚུལ་གཡོ་བའི་དཔེ།
།གློག་གི་འཁོར་ལོས་སྒྱུར་བའི་གར་རྣམས་ལ། །སྟོང་པའི་མཁའ་ཡང་གད་མོར་དགོད་པ་ཅན། །དགོངས་ཀྱང་མགོན་པོ་ཚིག་མེད་གསུང་བཞིན་ཐེགས། །འཇིག་རྟེན་ཀུན་གྱི་སྙིང་པོ་འདིར་གཅིག་ཏུ།
།ལུས་མངོན་འདུས་བྱས་རྟག་པའི་རྒྱལ་པོ་ཆེ། །རྒྱལ་ཕྲན་འབུམ་གྱིས་བསྐོར་བའི་གདུགས་དཀར་ཚོགས། །ཟླ་ཤར་རྩེ་དགའི་རི་བོ་བསྐྱོད་བཞིན་ཕུལ་བྱུང་གི་དཔེ་རྒྱན་སོང༌། །ཅིར་ཡང་སྲིད་པའི་འཁོར་ལོ་བཅུ་གཉིས་རྩིབས།
།སྟོང་དུ་བསྒྱུར་བའི་མི་རྟག་ཕོ་ཉ་མོ། །རྨི་ལམ་འཁྲི་ཤིང་སྐྱེ་བའི་གྲོགས་པོ་སྒྱུ་མ་ལས། །བྱུང་བའི་གནས་ཀྱི་མཚན་ཉིད་ཀུན་ལྡན་གཟིགས། །རྡོ་རྗེ་ཐེག་པ་བླ་ན་མེད་པའི་གཙོ།
།རྡོ་རྗེ་ཏིང་ངེ་འཛིན་ལ་སྙོམས་ཞུགས་ནས། །རྡོ་རྗེ་སྔགས་ཚིག་ནུས་པའི་སྙིང་པོ་ཡིས། །རྡོ་རྗེའི་རྐང་པ་དང་པོ་ལ་བསྐོར་བའི་རྗེས་ཁྲིད་རང་བཞིན་ཉིད་དུ་གནས་བྱིན་རླབས། །དེ་ལྟར་སྒྱུ་མའི་རིགས་སྔགས་འཆང་རྣམས་ཀྱིས།
།ནོར་འཛིན་གཞོན་ནུ་མ་ལ་པྲ་ཕབ་པའི། །སྣང་བའི་བཀོད་པ་སྣ་ཚོགས་བསྡུར་མ་ནུས། །ད་ལྟའི་བར་དུ་ཡང་བྱང་ཕྱོགས་སྤྲུལ་པ་སྡེ་རུ་གྲགས་པས་ཁྱབ། །ཇི་ལྟའི་གནས་ལ་འཁྲུལ་པའི་མུན་བྲལ་བ།
།རྒྱལ་བ་ཀུན་གྱི་སྤྱོད་པའི་ཡུལ་འདི་ཡིས། །གཟུང་བའི་གཟིགས་པ་གང་དུ་ལྷུང་གྱུར་པ། །ལྷུང་པ་ཐམས་ཅད་ཡོན་ཏན་གྱིས་མཐོ་ཞེས། །ཀུན་གྱི་སྙིང་ལ་གུས་པའི་འབིགས་བྱེད་ཀྱི།
།རླུང་གཞོན་རོལ་པ་ཟུག་པའི་ཚོར་བ་དྲག །མངོན་དུ་གསལ་བ་ཐར་པ་འདོད་བཞེད་པའི། །རེ་བ་དེ་དག་རྫོགས་པའི་དོན་དུ་ཐོབ། །སྲིད་པའི་ནད་ལ་སྨན་གྱི་

མཆོག་དང་ཕོངས་པའི་དུག་ལ་ནོར་བུ་བཟང༌། །ཚ་ཆེན་གྱི་གདུང་ལ་བསིལ་སྟེར་ཀུ་མུ་དའི་གཉེན་རབ་རིབ་ཅན་ལ་སྣང་བའི་བདག །ཆུ་སྲིན་འབྱུང་བའི་གནས་ལ་གྲུ་གཟིངས་གཡང་ལ་ལག་པའི་འཆེལ་ས་ཉིད། །མ་འདྲིས་འགྲོ་བ་ཀུན་གྱི་བཤེས་སུ་དྲི་མེད་བློ་ནི་བྱམས་མས་བརྗིད།
།དེ་ནས་དུས་ནམ་ཞིག་ཚེ་ན་མི་ཡི་ལྷ། །དབང་པོ་གོ་དན་དེར་ས་ཡི། །གདོན་གྱི་དྲང་སྲོང་དམོད་པ་ལས། །ཤ་བཀྲའི་མཚན་མ་སྟོང་སྔོན་དྲང་སྲོང་གཽ་ཏ་མའི་ཆུང་མ་བཤོལ་མེད་མ་ཞེས་བྱ་བ་ཤིན་ཏུ་མཛེས་པ་ཞིག་ཡོད་པ་ལ།
དྲང་སྲོང་གཞན་དུ་སོང་བའི་ཤུལ་དུ་བརྒྱ་བྱིན་གྱིས་འདོད་པ་སྤྱད་པ་ན། དྲང་སྲོང་འོངས་པ་དང་མདོམས་ནས་བརྒྱ་བྱིན་གྱིས་དེའི་མངལ་དུ་ཞུགས་པ་ལས།
དྲང་སྲོང་གིས་ཤེས་ཏེ་དམོད་པའི་མེས་བསྲེག་པར་བྱའོ་ཞེས་སྨྲས་པས། བརྒྱ་བྱིན་འཇིགས་ནས་ཕྱིར་བྱུང་བ་ལ་ཁྱོད་ལྷའི་དབང་པོ་ཡིན་པས་བསད་པར་མི་བྱའི། ལུས་ལ་མོ་མཚན་སྟོང་འབྱུང་བར་གྱུར་ཅིག་ཅེས་བརྗོད་པས།
དེ་ལྟར་བྱུང་ཞེས་རིག་བྱེད་ཀྱི་གཏམ་རྒྱུད་ནས་བཤད་པ་དང་སྦྱར་བས་སྦྱར་རྒྱན་ནོ་དང་ལྡན། །ཉོན་མོངས་ཕྲེང་བའི་ཟུག་རྔུ་ཡི། །ལོངས་སྤྱོད་ཕྱིར་དུ་འཚོ་བའི་སྲོག
།བཏང་བ་མིན་པར་གདུང་བའི་རོ། །ཆེན་པོར་སྲེད་པས་གཟུང་བཞིན་ལ། །ཕན་པར་བྱེད་པའི་ཆོ་ག་ཡིས། །ཉིན་མཚན་ཕྱང་མོར་དུས་འདའ་ཡང༌། །བདེ་མེད་ལས་ཀྱི་མལ་གདན་རྩེར། །བརྣག་དཀའི་འགྲེ་ལྡོག་གར་ལ་རྩེ།
།དེ་ཡི་སླད་དུ་འཇམ་དཔལ་ནས། །བཤད་པའི་ཆབ་གཏོར་ལན་མང་དུ། །ཟློས་པའི་བྱིན་གྱིས་བརླབས་རྒྱ་ཆེ། །ཟབ་མོ་འདུ་འགོད་བརྩམས་པ་ན། །འགྲོ་བའི་ཀུན་རྨོངས་ཆེན་པོ་དང༌། །མཚུངས་པར་མུན་པའི་དམག་ནུབ་པ།
།སྣང་བ་དང་པོའི་བྱ་མ་རྟ། །ཐོ་རངས་འོད་གསལ་རང་མདངས་ལ། །མི་ཐེངས་པོ་ལུས་ལ་རྨ་ཤུ་སྦལ་ལྗང་གྲོང་ཁྱེར་ཆེ། །བཅས་པའི་ལུས་ཅན་ཉམ་ང་བ། །རྣམ་པ་དེ་ལྟའི་ངལ་དུབ་ཀྱི། །གཙོ་བོ་མངོན་དུ་གསལ་འདྲ་བ་ཞིག་བྱུང་བ་ལ་ཁྱོད་སུ་ཡིན་ཞེས་འདྲི་བར་མཛད་བས།
།ཤུགས་རིང་ཚ་བས་ཉེན་པ་ཡི། །མཆུ་སྒྲོས་པགས་པ་དུམ་བུ་རུ། །གས་པའི་སྐད་མདངས་འཁྱགས་གདུངས་ཀྱི། །བུང་བའི་དབྱངས་བཞིན་དེས་སྨྲས་པ།
།ངེད་ཀྱི་རྗེ་བོ་དྲག་པོའི་ནད་ཀྱི་རྒྱར། །ལྷུངས་པར་གྱུར་པས་འོང་མ་ནུས། །ལྷ་གཅིག་ཁྱོད་ལ་སྐྱབས་སོང་སྟེ། །ཉན་རྣ་བ་རུ་བདག་མངགས་པ་ཡིན་

པས་བརྩེ་བས་བརླན་པའི་བཀའ་སྩོལ་ཅིག་ལོ། །སྐྱོན་དེའི་ལན་དུ་གནང་བ་རྣམས་མཐའ་དག་མ་རིག་པས། །རྙེད་པའི་མགྲིན་པ་ནས་འཁྱུད་པའི། །དུཿཁའི་མཛའ་མོ་ཉེར་ལེན་གྱི། །ཁབ་ཏུ་ལེན་པའི་རྐྱེན་ཅི་ཞིག །དེ་སྐད་རྗེས་སུ་ཐོས་པ་ཡིས།
།ལེགས་གསུང་བདུད་རྩིའི་དོག་པ་ལ། །ངལ་བསོ་ཐོབ་པའི་དབུགས་རིང་དུ། །འབྱིན་པའི་ཡི་གེ་འཁྲུལ་མེད་པར། །མ་ཧཱ་ཙི་ནའི་ཡུལ་གྱི་ཕྱོགས། །འདིར་སྔོན་སུས་ཀྱང་གཟུང་མིན་དུས།
།ངེད་ཀྱི་རྒྱལ་པོའི་ལས་དབང་གིས། །རང་གིར་བགྱིས་པའི་སྐབས་ཞིག་ན། །གོ་དན་འདིས་སྔོན་ཤཱཀ་ཐུབ་ལ། །བསོད་ནམས་བྱས་པའི་ཚོགས་ཆེན་པོའི། །ལོངས་ལ་འཆོལ་བ་མེད་པ་རུ། །སྐྱེ་བ་བརྒྱུད་མར་སྤྱོད་པའི་མཐུས།
།མི་ཉག་རྒྱལ་པོར་རྒྱལ་རྒོད་ཅེས་བྱ་བ་སྐྱེས་ལ་དེའི། །དཔུང་པ་དོན་ཡོད་ཞགས་པ་ཡིས། གདེངས་ཅན་གཙུག་གི་ནོར་བུ་ཡང༌། །དྲང་བར་བྱ་བའི་བར་དུ་འཁྱུད་པ་སྟེ་ནོར་བུ་དོན་ཡོད་ཞགས་པའི་བྱེ་བྲག་ཅིག་རྒྱ་མཚོ་
ལ་དྲང་ནས་ཕྱིན་ན། །ཀླུ་རྒྱལ་གཙུག་གི་ནོར་བུ་ཡང་དེའི་དབང་དུ་སྡུད་པའི་གཏམ་རྒྱུད་དང་སྦྱར། དེ་ཡི་ཕོ་བྲང་བསྐྲུན་པར་སའི། །ཆོ་ག་མི་ཤེས་པ་ཡི་ཕྱུགས།
།གླང་པོ་དྲིལ་བུ་འཁྲོལ་བ་དང་མཚུངས་པའི་བནྡེ་འགས། །ས་ཆོག་བྱས་པར་གྱུར་ལ་ངེད་ཀྱི་རྒྱལ་པོས་ལ་ས་མ་བྱིན། །དེར་མི་ཉག་གི་རྒྱལ་པོ་དེས་རྒྱལ་ཁང་གསེར་གྱི་བ་གམ་རྩེས། །མཐོ་རིས་རྙོག་པ་རི་ཡི་རབ།
།ལྷུན་པོར་འགྲན་ཟླའི་ལྕིད་མ་བཟོད། །བདག་རྗེ་འབངས་ཀུན་བྱང་ངོས་འདིར་ཞུགས་ཚེ། །ཡང་ནི་དེ་ཡིས་ཐོ་འཚམས་པའི་ལས་མེ་སྦར་བ་དང་ས་རྐོ་བ་སོགས། །རླང་པོར་སྤྱོད་ལ་གནས་དེ་ནས། །དབྱུང་བར་ངེད་ཀྱི་རྗེ་བོ་ཁྲོས།
།གཟུགས་མེད་ཐམས་ཅད་སྦྲན་པ་ནས་རྒྱལ་པོ་འདིས་ངེད་རྣམས་ཡུལ་ནས་ལན་གཉིས་ཕྱུངས་པས། འདི་ལ་གནོད་བྱེད་གྱི་ལས་ཤོམས་ཤིག་བྱས་ན། །ཁོང་རྣམས་ན་རེ་ད་ལྟ་དེའི། །ལེགས་བྱས་སུས་ཀྱང་བརྫིར་མི་ནུས།
།དེ་དག་ཉམས་པའི་ཐབས་དུ་མར། །འབད་པས་དོན་དུ་གྲུབ་པ་ཡོད། །རེ་ཞིག་བསྐམ་པའི་ཐིག་ལེ་ལ། །བརྟན་པ་མ་འཆའ་ཆུ་བོ་ཡི། །རང་བཞིན་ལས་གྲུབ་ཁང་པར་ཁྱོད། །གནས་པ་བྱ་ཡིས་ཟེར་ལ་ཉན།
།དེ་ནས་མི་ཡི་བདག་པོ་ལ། །ལེགས་པའི་རྩ་བ་ཡོངས་གཅོད་པའི། །བག་མེད་རྒུད་པའི་མཚོན་

རྣོན་པོ། །རྙོག་མའི་ཡིད་ལས་སྐྱེས་གྱུར་ཏེ། །ཤཱཀྱ་མུ་ནིའི་སྐུ་ཡི་རྒྱུར། །བརྟག་པའི་ངན་སེམས་ཀྱི་ཁྲག་ཕྱུངས་པ་བཞིན་བྱས་ལ། །དགེ་འདུན་རྣམས་ཀྱི་འཚོ་བའི་ཟས། །དམའ་བར་ཕབ་པས་ཁྱུ་མཆོག་ཉམས།
།དེ་ལྟར་བར་དུ་གཅོད་འཇུག་པའི། །བུ་ག་རང་གི་དབང་པོ་ཡིས། །མཐོང་བ་མིན་པས་གོ་སྐབས་བྱིན་ཏེ་ལྷ་འདྲེ་རྣམས་ཀྱིས་རྒྱལ་པོ་དང་ནང་བློན་གྱི་བར་དུ་ཕྲ་མ་བཅུག་པས། །རྒྱལ་པོ་དེ་ཉིད་བློན་གྱིས་བསད།
།འདའ་ཁར་ང་ཡི་སྲོག་འཕྲོག་བྱེད། །རྒྱུ་དང་བཅས་པ་འཇོམས་ནུས་པའི་ རྒྱལ་པོ་ཞིག་ཏུ་སྐྱེ་བར་གྱུར་ཅིག་ཅེས། །སྨོན་ལམ་བདེན་པའི་སྟོབས་སུ་དིང༌། །སྐྱེས་པ་རྒྱལ་པོ་གོ་དན་འདི་ཡིན་ལ།
།དེ་ཡི་ཐུབ་ཆོད་ཤིན་ཏུ་ཆེ་བའི་སྤྱོད་པས་བྱང་ངོས་འདིར་འོངས་ཏེ་ངེད་ཀྱི་གནས་ཆུ་དང་འདམ་རྫབ་སོགས་ཀྱི་སྟེང་དུ་རྟ་རྒྱུག་པ་དང་གསོད་པ་དང་ཁྲག་དབྱུང་བ་སོགས། །མ་རུངས་དྲག་པོའི་མཁའ་ལྡིང་གིས།
།བསྣུན་བཞིན་ངེད་རྣམས་སྣང་བ་དང༌། །མཐར་བྱེད་ཁ་རུ་བཏབ་པ་མང༌། །འཆི་བ་ཞེས་པའི་སྒྲ་ཆེན་པོའི། །འཇིགས་པ་དེ་ཡི་གཙུག་ཕུད་ཅན། །རྩེ་ཞིང་འགྲོ་ལ་གར་གྱི་སྟབས། །བསྒྱུར་འཆི་བ་དང་རྨ་བྱས་སྦྱར་བས་སྦྱར་རྒྱན་བའི་རེས་ཀྱིས་ཉེ་བར་བཅར།
།ད་ནི་གོ་དན་རྒྱལ་པོ་དེ་དང་ངེད་ཀྱི་རྗེ། །དུས་འཛིན་བདག་པོས་སྲང་གཞལ་ཚེ། །ལྕི་དང་ཡང་མེད་ལྷན་ཅིག་ཏུ། །འཚོ་འཆི་མཉམ་པ་ཉིད་དུ་འགྱུར་ཏེ་ངེད་ཀྱི་རྗེ་བོ་ཤི་
ན་གོ་དན་ཡང་འཆི་སོས་ན་གོ་དན་ཡང་སོས་པས། །དེ་ཕྱིར་འཁོར་བའི་ངང་ཚུལ་འབད་རྩོལ་ཆུང་ངུས་ཟ་བའི་ནད། །འཇིགས་རུང་འཕྲོག་པར་དཀའ་བའི་སྡུག་བསྔལ་གྱིས་གཟིར་ཀུན་གྱི་
མ། །ཉེས་པའི་དྲི་མ་མཐའ་དག་གདོན་ལ་མཁས་པའི་མགོན་པོ་ཀྱེ་ཞེས་བོད་ནས། །ད་ནི་རེ་བའི་རྩ་བ་ཁྱོད་ལ་བཙུགས་སོ་གཟིགས་ཤིག་སྙིང་རྗེའི་གཏེར་ཞེས་པ་དེ་སྐད། །བརྗོད་དེ་དེ་ཡི་ལུས་ནི་སྐབས་གསུམ་པའི།
།བདག་པོའི་གཞུ་བཞིན་དལ་གྱིས་རང་ཡལ་དུ། །སོང་ལ་དམ་པའི་ཀུན་རྟོག་བརྩེ་བ་ཡིས། །བརླན་པའི་བློ་གྲོས་གཞལ་མེད་ཅི་ཡང་ཟབ། །ས་འོག་གདོན་གྱི་ལག་ལྡན་མྱོས་པ་ལ། །མི་འཇིགས་པ་ཡི་དབུགས་འབྱིན་ཁྱད་པར་དུ།
།འཕགས་པ་ཐུགས་རྗེ་ཆེན་པོའི་སྐུར་བཞེངས་ཏེ། །བསྙེངས་བྲལ་སེང་གེའི་ང་རོ་བསྒྲགས་པ་སྟེ་འཕགས་པ་སེང་གེ་སྒྲ་ཡི་ཆོ་ག་མཛད་པ་

ན། །ས་སྟེང་ས་འོག་དག་ལ་དབང་ཕྱུག་པའི། །རྒྱལ་པོ་མི་དང་མི་མིན་རྣམ་པ་གཉིས། །ནད་དང་འཆི་བ་དྲོས་པར་གྱུར་ལ་སྲོག །མི་ཤིགས་རྡོ་རྗེའི་བྱུགས་པས་བརྟེན་པ་བརྟས། །དེ་ལ་དད་པའི་རྒྱལ་པོ་གོ་དན་དེ་ཉིད་སྡིག་དང་བྲལ།
།ཡང་དག་རིག་པ་མྱོང་བའི་ས་ཆེན་པོ། །བཟོད་པའི་ཕ་རོལ་མཐོང་བའི་མིག་གི་ཟུར། །རྣམ་པར་རྫོགས་པའི་དོན་ལ་སྤྲོ་བ་སྐྱེས། །བྱང་ཆུབ་མཆོག་གི་སྡུ་གུ་རྣམ་དག་མའི། །རེག་བྱ་ཟག་པ་མེད་པའི་ཐེག་ཆེན་གྱི།
།ལོངས་ལ་སྤྱོད་པའི་ཡུལ་དུ་མངོན་པར་སེམས། །རང་བཞིན་འོད་དུ་གསལ་བ་ཡོངས་སུ་བསྐྱེད་ནས། །ཆུ་སྲིན་རྒྱལ་མཚན་ཅན་གྱི་དཔུང་ཕམ་པའི། །རྒྱལ་ཐབས་འཇིག་རྟེན་གསུམ་གྱིས་མཆོད་པའི་བཀའ།
།ཚད་མ་བསླུ་མེད་ཟབ་དང་རྒྱ་ཆེ་བ། །བསྟན་ཏེ་མི་གཡོའི་གོ་འཕང་མཐོན་པོར་ཁྲིད། །དུས་དེར་ཡེ་ཤེས་གཙང་མའི་ཨཱ་དརྴ་མེ་ལོང་། །བལྟ་འདོད་རི་བོ་རྩེ་ལྔར་ཆས་པ་མང༌། །རྨི་ལམ་ཁམས་ལ་རི་མོ་གཅིག་པ་རུ།
།ཁྱེད་རྣམས་ཀྱི་དོན་དུ་གཉེར་བྱའི་མགོན་པོ་འཇམ་པའི་དབྱངས་དེ་ནི་ད་ལྟ་རི་བོ་རྩེ་ལྔ་ན་མི་བཞུགས། བྱང་ངོས་ལིང་ཆུ་རྩེར་བཞུགས་ཞེས་ཟེར་བ་རྨིས་པ་དང་། །དེར་སོང་བ་ན་མི་རྣམས་ཀྱིས་བདག་ཉིད་ཆེན་པོ་དེ་འཇམ་པའི་དབྱངས་དངོས་སུ།
།ངེས་པའི་གསུང་གི་དབྱར་ལས་སྐྱེས་པའི་རྔ། །ཐོས་མ་ཐག་ཏུ་སྐལ་བཟང་མདོངས་མཐའ་ཅན། །མཆོག་གི་དངོས་པོའི་མངལ་རྨ་བྱས་འབྲུག་སྒྲ་ཐོས་པ་ན་དགའ་བ་སྐྱེ་བར་མ་ཟད་མངལ་འཛིན་པར་མདོ་མྱང་འདས་ལས་བཤད་དོ།
།གྱིས་གཟུགས་ཅན་གྱི་རྒྱན་ཤིན་ཏུ་ལྕི། །རིས་སུ་མེད་པའི་ས་ཧ་ཀ་ར་ཡིས། །ཀུན་ལ་ཕན་པ་སྣ་ཚོགས་སྒྲུབ་པའི་དཔལ། །སྟུག་པོར་སྦྱིན་པའི་དྲི་བཟང་ཚོགས་རྒྱས་པས།
།ཕྱོགས་རྣམས་རྫོགས་པའི་ཁོར་ཡུག་ཡངས་པ་འགེངས། །རིགས་དང་སྐད་ཀྱི་དབྱེ་བ་བགྲང་ཡས་པའི། །གདུལ་བྱའི་ཁམས་དང་དབང་པོ་བག་ཉལ་ལ། །ཉེ་བར་འཚམས་པ་དུས་ལས་ཡོལ་བ་མེད།
།དགེ་བའི་ཕྱོགས་སུ་འབྲས་བུས་རྒུ་བ་ཅན། །ས་ལ་རྩོད་པ་མེད་པའི་རྫོགས་ལྡན་ཆེའི། །དཔལ་ཀྱི་རྐང་པ་གཡུང་དྲུང་འཁྱིལ་བའི་མཛོད། །གཡས་སུ་འཁོར་བའི་ཤེས་པ་ཆེན་པོ་དེ། །སྦྱིན་པའི་ཕྱག་ཡངས་འདོད་འཇོའི་རྫིང་དུ་རིང།
།བདེ་གཤེགས་སྙིང་པོས་ཀུན་ལ་ཁྱབ་པའི་

དཔྱ། །གཅིག་ཏུ་སྡུད་པའི་ཆོས་ཀྱི་རྒྱལ་སྲིད་ཆེ། །འཆི་མེད་ལམ་དང་མཉམ་པའི་ཚད་ལྡན་པར། །དབང་ཕྱུག་འཁོར་ལོས་སྒྱུར་བའི་རྒྱལ་པོར་གྱུར། །རྒྱ་ཆེན་ས་ཡི་ལག་དཔྱ་འཛིན་པ་གོ་དན་རྒྱལ་པོ་དེའི། །གཡར་གྱི་ཁྲལ་དང་གཡུལ་ངོར་བཤམས་པའི་དྲག་པོའི་རུ་མཚོན་ཆེན་པོ།
།བོད་གངས་རིའི་ཁྲོད་འདིར་འཕྱར་བར་མི་བགྱིད་པའི། །འཇིགས་པ་གཉིས་ལས་ཐར་པའི་གླིང་དུ་མཛད། །བྱང་ཆེན་སྤྱོད་པའི་ལམ་ལ་རབ་ཞུགས་ནས།
།ཐུབ་པའི་དགོངས་དོན་མ་ལུས་གསལ་བའི་གཏེར། །རྡུལ་བྲལ་མཐར་ཕྱིན་ཞི་བའི་སྒོ་འཕར་བརྒྱ། །ལེགས་པར་ཕྱེ་བའི་མི་ཟད་ཆོས་སྐྱེས་དང༌། །དེ་བཞིན་ཕོངས་དང་སློང་བ་མེད་པའི་ཕྱིར། །གང་གི་ངང་ཚུལ་དཔག་བསམ་རྐང་འཐུང་སྐྱེས།
།སྦྱིན་པའི་ཡལ་གས་བརྡུངས་པའི་ཕུལ་བྱུང་རྔ། །སྙན་པའི་འབྲས་བུ་འདོད་པའི་ཚང་དུ་བྱོ། །སྟོང་པ་ཉིད་སྨྲའི་བདེན་པ་དེ་དང་གོ་དན་རྒྱལ་པོའི་བཀའ་ཡི་གསེར་རི་དེ།
།ནམ་མཁའ་སྐྱེ་མེད་མཚན་ལྡན་དེ་དང་གཟུགས་མེད་ཁམས་ཀྱི་གཙུག་ན་ཡང༌། །མཐོན་པོར་འཕགས་པའི་ངལ་གསོ་བརྟེན་ན་གཟུགས་ཅན་རྣམས་ལ་སྨོས་ཅི་དགོས། །དེ་ཕྱིར་འཇིག་རྟེན་འཇིག་རྟེན་འདས་པའི་མགོན་པོས་འགྲོ་རྣམས་རྗེས་གཟུང་ངོ༌།
།འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས། ཧོར་གྱི་རྒྱལ་པོ་རྒྱལ་ཁམས་དང་བཅས་པ་རྟག་པར་དམ་པའི་ཆོས་ལ་བཀོད་པའི་སརྒ་དེ་བཅུ་པའོ།།
།།གོང་ན་མེད་པའི་གནས་སུ་ཡང་དག་སྣང་བའི་ཙམ་པ་ཀ་འོག་ཏུ། །སེམས་ཅན་མྱ་ངན་འདས་པའི་སྦྲང་རྩི་བརྟུལ་ཞུགས་འཛིན་པའི་ས་ལ་བཀོད།
།འཛམ་གླིང་ཉིན་མོར་བྱེད་པའི་ཆོ་ག་རྫོགས་པའི་རིས་མེད་འོད་ཟེར་ཅན། །འཆར་ནུབ་སྤངས་ཀྱང་སྣ་ཚོགས་འཕྲུལ་པའི་མིག་ཅན་རྣམ་ལ་ཅིར་ཡང་སྟོན། །འཇིག་རྟེན་གསུམ་གྱིས་མཆོད་པའི་གཙོ་བོས་འདིར། །སོ་སོར་རྟོགས་པ་ཆེན་པོའི་ཕ་རོལ་ཏུ།
།ཕྱིན་པའི་བྱ་བ་ཡོངས་སུ་གྲུབ་པ་

ཡི། །སྤྱན་གྱི་འཛུམས་པ་མངོན་པར་དལ་བ་ལས། །ལུས་སུ་མེད་པ་བཞི་ཡི་གཡུལ་ངོ་རུ། །བརྟན་པ་མཐའ་དང་བྲལ་བའི་སྙིང་སྟོབས་ཆེ། །སྲིད་པའི་འཇིགས་ལས་རབ་གྲོལ་ཡེ་ཤེས་ཀྱི། །རང་བཞིན་ལུས་མངོན་འདུས་མ་བྱས་ལ་སྤྲོ།
།དག་པ་རིན་ཆེན་གཞལ་མེད་ཁང་ནང་དུ། །བདེ་བར་གཤེགས་པའི་ཕོ་ཉ་བཞིན་དུ་བཀའ། །མི་འགྱུར་གསེར་གྱི་པདྨ་ལོ་གཅིག་གི །སྔོན་ནས་ཐོས་པ་འཛིན་པའི་ལམ་དུ་བསྐྲུན། །གཅིག་ཏུ་མ་ཡིན་ཀུན་ལ་མཉམ་ཉིད་དུ།
དོན་གཉིས་རྫོགས་པའི་རིམ་པ་འཛིན་པ་ཅན། །སྡིག་པའི་སྤྱོད་ལས་འགལ་ཏེ་ལྕགས་མོ་ཕག་བྱེད་ལོར་བོད་པ། །དེ་ལ་ལྟད་མོའི་ཟླ་བ་ཞེས་པ་ཐ་སྐར་གྱི་ཟླ་བ་ཤར་བའི་ཚེས་བརྒྱད་ལ་བབ་པ་ན།
།འཁོར་བ་ཐོག་མ་མེད་པའི་རྒྱ་མཚོ་ཡི། །སྙིང་ལས་བདུད་རྩི་གཏོང་བའི་སྡུག་བསྔལ་ཞིག །ས་སྟེངས་འདི་ཡིས་བཟོད་པར་ཡང་དཀའ་བ། །ཉམས་སུ་མྱོང་བ་དྲན་པས་འཇིགས་བཞིན་འདར་བ་བཞིན་དུ་ས་གཡོས་ཆེན་པོ་བྱུང་ངོ་།
།རྒྱུ་སྐར་མཆི་མའི་ཐིགས་པ་མང་པོ་རུ། །ལྟུང་བའི་མཁའ་ནི་མི་རུང་ངུད་མོའི་དབྱངས། །ཕྱོགས་ཀྱི་བུ་མོའི་འགྲམ་པར་ཟློས་པ་ཡི། །སྒྲ་བརྙན་ཡོངས་སུ་འཛེར་བའི་ཆོ་ངེས་བཀང༌། །དེ་ལ་སྩོགས་པ་ལྟས་ཆེན་བཅོ་བརྒྱད་ཉིད།
།བྱེད་པོའི་བློ་ཡང་སུམ་ཉིས་འགོག་པ་བྱུང༌། །དུས་སུ་མིན་པའི་མཚན་མ་འཁྲུག་འདི་ཅི། །རིམ་གྲོ་པ་ཡི་མཆོག་བི་ཇི་རིན་ཆེན་གྲགས་དེས་ཞུས་པ་ན། །བཀའ་སྩལ་པ་བྱང་ཆུབ་སེམས་དཔའ་ཆེ་རྣམས་གཞན་དོན་དུ།
།མངོན་པར་ཕྱོགས་པའི་ལྟས་དེ་བཞིན་བཟང་དག་ཅེས་བོད་པར་མཛད་ནས། །ད་ནི་ཡུན་རིང་བ་མིན་པར་བདག་ཉིད་ཞིང་ཁམས་གཞན་དུ་འགྲོ་བས་ན། །ངེས་པ་འདི་ཡིས་རྙེད་པར་འཚལ་ལོ་གསུངས།
།གཞོམ་དུ་མེད་པའི་རྡོ་རྗེ་རྣམ་པར་གསུམ། །གྲུབ་པ་མི་ཟད་རྒྱན་གྱི་འཁོར་ལོ་ལ། །སྲིད་པའི་རིམས་ཀྱིས་སྦགས་པ་རྫུན་པོ་ཆེ། །རྣམ་པར་རྟོག་པས་བསླད་རྣམས་དབང་དུ་བསྟན།
།སྣང་སྲིད་རྒྱལ་བའི་དཀྱིལ་འཁོར་དུ་ཤར་ནས། །རྡོ་རྗེ་སེམས་དཔའི་དངོས་གྲུབ་ཀུན་བཞུགས་སར། །ལྷ་དང་བླ་མའི་འདུས་ཞལ་མི་འབྱེད་པའི། །རྒྱུ་མེད་གཉེན་གྱི་དངོས་པོར་གྱུར་པ་

ལས། །བསྙུང་གསོལ་སླད་དུ་དེ་དག་སྤྲིན་ལྟ་བུར། །གཏིབས་པའི་ལྗགས་ཀྱི་གློག་རབ་འགྱུ་བ་ཡི། །སྒེག་པས་དམར་བ་མཆོག་གི་འབབ་སྟེགས་ལས། །བདུད་རྩིའི་ཆར་དུ་ཆེ་བ་འགྲན་བཞིན་དུ། །འཕགས་པ་སྐྱོན་མེད་འཛུམ་པའི་ཞི་བ་ལྷས།
།སེམས་དཔའ་ཆེའང་སྤྲུལ་པའི་ཉེ་བར་ལེན། །ཕུང་པོ་འདི་ལ་དཀར་ནག་འདྲེན་མ་ཡི། །ལས་རྣམས་ཕྲེང་བ་བཞིན་དུ་བཏགས་པར་གསུངས། །མཐའ་བྲལ་ལྟ་བའི་མགོན་པོ་ཀླུ་སྒྲུབ་ཀྱིས། །འདུས་བྱས་བཤེས་མོ་སྒྱུ་མའི་མེ་ལོང་དུ།
།གཏོད་བྱེད་མེད་པའི་རྣམ་པར་སྣང་བ་གང༌། །མི་རྟག་ངོ་བོ་ཉིད་དུ་རྟོགས་པར་མཛད། །གཉིས་སུ་མ་ཡིན་རང་གི་སྤྲུལ་པའི་གཞི། །འཇམ་པའི་དབྱངས་སུ་སྙན་པའི་གྲགས་ཆེན་དེས།
།ཁྱེད་ཀྱི་ཚེ་རབས་ཕྲེང་བ་ཀུན་ཏུ་ལྷག་པའི་ལྷར། །འབྲལ་བ་མེད་པའི་ཞལ་གྱིས་རྣམ་པར་འཆེས། །རྡོ་རྗེ་ཟླ་བ་དག་པའི་སྙིང་པོ་ཀུན། །འཐུངས་དོན་གསལ་བའི་དྲི་མེད་འོད་དཀར་གྱིས།
།ཕྱག་ན་པདྨ་སྔོན་མེད་བཞད་པ་ཅན་སྤྱན་རས་གཟིགས་དབང་ཕྱུག་གིས། །རེག་པས་བསིལ་བའི་མཚན་ཉིད་ཡོངས་མ་བཏང༌། །གདོད་ནས་ལས་ཉོན་དགྲ་མངོན་བཅོམ་པ་ལ། །ཉེར་མཁོ་མེད་ཀྱང་འཁོར་བ་འཇིག་པ་ཡི། །ལང་ཚོའི་དཔལ་མོ་ཆོས་ཀྱི་དབྱིངས་སྟེར་བ།
།བདེ་བར་གཤེགས་པའི་མ་གཅིག་དེ་ཡིས་མཛའ། །མི་འཇིགས་བདེ་ཆེན་རྒྱས་པའི་དགའ་ལྡན་གྱི། །བདག་པོ་མི་ཕམ་རྣམ་པར་རྒྱལ་བ་ཡིས། །བྱེ་བ་ཁྲག་ཁྲིག་ཏིང་འཛིན་གཡོ་མེད་སྒོ།
།ལེགས་པར་ཕྱེ་བའི་སར་མངོན་གཞག་སྩལ་ཏོ། །ཟག་པ་མེད་པའི་ཞེ་སྡང་མེ་ལྕེ་ལ། །བདུད་རྣམས་ཕྱེ་མ་ལྷེབ་ལྟར་ལྕེབ་པ་ཡི། །བར་དུ་གཅོད་པའི་མིང་གིས་དབུལ་བྱེད་པའི། །དོན་ལས་མི་གཡོ་མགོན་པོས་རྗེས་སུ་གཟུང༌།
།སངས་རྒྱས་ཀུན་གྱི་མཛོད་འདི་ལ། །གནས་པ་མཆོག་གི་རིན་ཆེན་ཚོགས། །རབ་དགའ་ལྡན་པའི་ལྷ་ཐམས་ཅད། །ལན་གཅིག་མིན་པའི་གཟིགས་པ་བརྟེན། །ནག་པོའི་ཕྱོགས་རྣམས་ཐ་མར་དབྱུང་བའི་ཚེས།
།ཉེར་དགུའི་མཚན་མོའི་རྩེ་དགའ་རྣམ་དག་མ། །ཞི་

བར་གཞོལ་བའི་སྦྱར་རྒྱན་རྐེད་པ་སྟེ་ནམ་ཕྱེད་ཀུན་གསལ་དང༌། །དབྱེར་མེད་ཕྱག་རྒྱ་གཅིག་ཏུ་བཅིངས་པའི་དུས། །དེ་བཞིན་གཤེགས་པ་སྒྲ་དབྱངས་མི་ཟད་པའི། རྒྱལ་པོ་ལོངས་སྤྱོད་རྫོགས་པའི་སྐུར་བཞེངས་པས།
།ཟབ་མོ་སྟོང་པ་ཉིད་ཀྱི་དོན་ཐམས་ཅད། །ཡེ་ཤེས་སྒྱུ་མའི་རང་མཚན་བཞིན་དུ་བསྟན། །ཡང་ཉེར་དགུ་དེ་ཡི་ཐོ་རངས་སྤྱན་རས་གཟིགས་དབང་ཕྱུག །བཅུ་གཅིག་ཞལ་གྱི་ལུང་ལས་བྱང་ཆུབ་པའི། །མཆོག་ཏུ་སེམས་བསྐྱེད་པ་ཡི་ཡུལ་ཇི་བཞིན།
།མངོན་སུམ་གྲུབ་པ་ཆེན་པོའི་རོ་ཡིས་བདའ། །ཡང་ཡོན་ཏན་དཔག་ཏུ་མེད་པས་གནམ་གང་བའི། །སྔ་དྲོར་བརྟན་པའི་འཁོར་ལོ་གཟི་བརྗིད་གཏེར། །བདེན་དོན་བཅུ་གཉིས་བདག་པོའི་ཞལ་ཕྱེ་སྟེ།
།མུན་པའི་ངང་ཚུལ་དྲ་བ་མ་ལུས་བཅད་འཇམ་དབྱངས་དང་ཉི་མ་གཉིས་ལ་སྦྱར་བས་སྦྱར་རྒྱན། །གླུ་དབྱངས་ཟླ་བ་སྟེ་སྨིན་དྲུག་ཟླ་བ་ཡར་ངོའི་བཅུ་གསུམ་ཁྲིར། །རྒྱལ་བའི་ཏོག་གཅིག་ཉི་མ་བརྒྱའི་སྣང་བ།
།འགྱེད་པོའི་མགོན་པོ་འགྲོ་ལ་བསིལ་སྦྱིན་མི་འོས་པའི་རྒྱུའི་རྒྱན་དུ། །ཟླ་བ་འབུམ་ལས་ལྷག་པའི་བཅོམ་ལྡན་འདས། །ཤཱཀྱ་སེང་གེར་རིགས་ཅན་རྣམ་གསུམ་གྱི། །འཁོར་གྱི་དཀྱིལ་འཁོར་ཆེ་བས་མཁའ་གཞལ་ལ།
།མཁའ་ཡང་དེ་ཡི་རྗེས་སུ་ཕན་ཚུན་དཔེ་རྒྱན་སོང་བའི་མཐའ། །ཚད་དུ་མེད་པ་མཉམ་པའི་ཚོགས་དབུས་ནས། །བདེན་བཞིའི་ཆོས་ཀྱི་འཁོར་ལོ་བསྒྱུར་བའི་བཀའ་སྩལ་པ་ལ། །བཟང་སྤྱོད་ཀྱི་ཡན་ལག་བདུན་པ་བཟང་པོར་སྤྱོད་པ་ཡི།
།སྨོན་པའི་ལམ་དུ་དགེ་བ་ཀུན་རྒྱུག་པའི། །འབྲས་བུ་དམ་པ་ལྷ་ཡི་སྐད་དུ་ཕབ། །ཚེས་བཅུ་བཞིར་གཉིས་སུ་མེད་པ་མཆོག་ཞི་བའི། །བདག་ཉིད་དགྱེས་པ་རྡོ་རྗེ་ལྷ་དགུ་ཡི།
།དཀྱིལ་འཁོར་ཆེན་པོའི་རང་ཞལ་བསྟན་པ་ལ། །རིག་པ་འཛིན་པ་སྔགས་ཀྱི་སྡོམ་པ་ཞུས། །ཉ་རྒྱས་བདུད་རྩི་ཟེགས་པ་གང་བའི་ཚེ། །འཕགས་མ་གང་གི་མྱུར་བའི་སྤྱན་གསུམ་དང༌། །བདག་ཉིད་ཆེན་པོ་དེ་སྤྱན་ཕན་ཚུན་ལྟ་བའི་རྣམ་འཕྲུལ་གྱི།
།བར་དུ་འགྲོ་དང་བྱང་ཆུབ་མཚམས་སུ་སྦྱར། །ཕྱོགས་ཀྱི་ཕྱི་མའི་བཟང་པོ་དང་པོའི་སྟེ་ཚེས་བཅུ་བདུན་གྱི་མཚན་མོ། །དག་པ་མི་ཟད་གསང་སྔགས་སྡོམ་པའི་བདག
།བཅོམ་ལྡན་འདས་སྐུ་བདེ་བའི་

མཆོག་གཙོ་བོར། །གྱུར་པའི་དཀྱིལ་འཁོར་ཆེན་པོ་བཅུ་གསུམ་གཟིགས། །ཀུན་ཏུ་རྟོག་པའི་བི་ཤྭ་ཀརྨ་ཡིས། །སྲིད་པའི་ཉི་མ་བརྡར་བཟོ་བོ་བི་ཤྭ་ཀརྨའི་བུ་མོ་ནི་རུ་ཀ་ཞེས་བྱ་བ་ལྷའི་བུ་ཉི་མའི་ཆུང་མར་བླངས་པ་ན།
དེའི་གཟི་བྱིན་མ་བཟོད་པས་ཁྱོ་དང་ལྷན་ཅིག་གནས་པར་མ་ནུས་པ་དེའི་ཚེ། བི་ཤྭ་ཀརྨས་ཉི་མ་ལ། གལ་ཏེ་ཁྱོད་ཀྱིས་ཚོར་བ་བརྣག་ནུས་ན། །ངས་ཁྱོད་ཀྱི་གཟུགས་ཡིད་དུ་འོང་བར་བྱ་ལ། གང་གི་ཚེ་ལྷག་པར་མི་བཟོད་པར་ན་བ་དེའི་ཚེ་ནི་གཏང་བར་བྱའོ་ཞེས་སྨྲས་པ་དང༌།
བཞིན་དུ་བྱའོ་ཞེས་བརྗོད་ནས། ལས་ཐམས་ཅད་པས་ཉི་མ་དེ་ ས་ལ་སྒྱེལ་ཏེ་འཁོར་ལོས་ཆ་བཅུ་གཉིས་སུ་བྱས་ནས་ལོང་མོའི་བར་དུ་བརྡར་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་བའི་འཁོར་ལོ་ལས།
།རྣམ་པར་རྒྱལ་བ་མཆོག་གི་གྲོང་འཇུག་པའི། །རིག་པའི་སྒོ་ལམ་བཅོ་བརྒྱད་གཏོད་བཞིན་ཚེས་བཅོ་བརྒྱད་ཀྱི་ཉིན། །ལས་ངན་རྩེ་དགའི་ཉོན་མོངས་རོལ་པ་མོས།
།འཁྱུད་པའི་གདུང་བ་རབ་ཏུ་ལྕི་བ་ལ། །ལོངས་སྤྱོད་ཕྱིར་དུ་འཚོ་བའི་འགྲོ་བ་དགེ་བཤེས་རྡོ་ར་ཟེར་བ་གང་དེ་ཉིད། །ཉམ་ངའི་གཡང་དུ་ལྷུང་བ་སྨྲེ་བ་ན། །ངོ་བོ་ཉིད་ཀྱི་རང་བཞིན་མཛེས་པའི་སྤྱན།
།གཟིགས་པ་ཞི་བའི་རླབས་ལྡན་བདུད་རྩིའི་ཆར། །འཁོར་ན་གནས་པ་ཀུན་ལ་དལ་བུ་ཡིས། །ཟིམ་པའི་ཚུལ་གྱིས་ལེགས་པར་འབབ་བཞིན་དུ། །ཀྱེ་མ་མ་ལ་སྐྱབས་མེད་ངལ་བསོ་བའི།
།མགོན་པོ་ཐེག་པ་ཆེན་པོའི་ཁུར་བསྣམས་པས། །སྲིད་ཞིའི་རྣམ་པ་ཐམས་ཅད་མཁྱེན་བཞིན་དུ། །ཐུགས་རྗེའི་ཕྱག་གིས་མི་བཟུང་འདི་ནི་ཅི། །གཞན་ལ་ཕན་པ་འཇེབས་པའི་མཐུ་ཡི་གཏེར། །རིས་མེད་བརྡོལ་བའི་གྲགས་པས་ས་གསུམ་དགའ།
།དེ་བཞིན་དོན་ལ་བཏང་སྙོམས་ཇི་ལྟར་རིགས། །གསུང་དུ་འཐུལ་བའི་ཡུལ་ལ་ནན་གྱིས་བཤུངས། །དེ་ཡི་ཐོ་རངས་ལེགས་པར་བྱས་པའི་ཞིང༌། །སྡིག་བྲལ་རྡོ་རྗེ་འཛིན་པའི་ས་དབང་ཕྱུག
།རྗེ་བཙུན་ཆེན་པོ་གྲགས་པ་རྒྱལ་མཚན་དང་མཐུ་སྟོབས་བིརཱུ་པ། །ཤར་ཕྱོགས་སློབ་དཔོན་ནག་པོ་པ་བྱོན་ནས། །རིགས་ཀྱི་བུ་ཞེས་བོད་པར་མཛད་ནས་སེམས་ཅན་རང་གིས་བྱས་པའི་ལས། །འཁྲུལ་མེད་དུས་སུ་སྨིན་པ་སུ་ཞིག་གིས།
།འགོག་ཏུ་མེད་པའི་མྱོང་བྱ་འདི་ལ་ཁྱོད། །འཁུ་བའི་རྣམ་པར་རྟོག་པ་མ་བྱེད་ཅིག །འཚོ་སྲོག་དུས་མཐའི་རླུང་དང་ཕྲད་པའི་སྤྲིན། །འབྱོར་པ་སྐད་ཅིག་མཚོན་ཆའི་གློག་འོད་ལ།
།ལོངས་སྤྱོད་རྨི་ལམ་བག་མའི་རོལ་རྩེད་

ཀྱིས། །བསླུས་པའི་མགྲིན་པ་ནས་འཁྱུད་འགྲོ་བ་པ། །དུག་གསུམ་རོ་སྨད་འཁྱིལ་བའི་གདེངས་ཀ་ཅན། །མ་དྲོས་ཀླུ་ཡིས་བཟུང་བའི་ཟག་ཕུང་མཚོ། །དེ་སྲིད་ཟུག་རྔུའི་ཆུ་ཀླུང་བཞི་སྦྲོན་པ། །ཆོས་ཉིད་ཡིན་ཕྱིར་སེམས་ཅན་གཅིག་ཁོ་ནས་རང་གིར་ག་ལ་ཞིག
།བསྐལ་པ་དུ་མར་འཁྱོངས་པའི་སྒོ་གསུམ་པོ། །བྱང་ཆུབ་སྙིང་པོར་འགྲོ་ལ་མཁས་པ་དང༌། །བཙུན་དང་བཟང་པོའི་ཕ་རོལ་སོན་པ་ཡི། །ཁྱོད་ལྟ་བུ་ནི་སྐྱེ་བ་འདིའི་འོག་རོལ།
།འཇིག་རྟེན་ཁམས་མང་བརྒལ་བའི་ངོས་རྩེ་ལ། །གནམ་གྱི་བ་གམ་སྔོན་པོ་དྲི་མེད་པའི། །གཞལ་ཡས་ཁང་པ་བརྩེགས་པ་བཅུ་གསུམ་པར། །རྣམ་པར་གྲོལ་བའི་རིགས་པ་འཛིན་གྱུར་ཏེ། །ཕྱོགས་བཅུའི་རྒྱལ་རྣམས་མཉེས་པའི་སྲས་པོ་རུ།
།མཚར་བའི་མཐུ་དང་ཡོན་ཏན་གྱིས་མཐོ་བས། །ཡང་དག་རིག་པ་མྱོང་བའི་ས་ཆེན་པོ། །ཡོངས་སུ་ཕལ་ཆེར་བགྲོད་པའི་གདེངས་ཐོབ་ནས། །འཛམ་གླིང་མེ་ཡི་ལྷ་ཆེན་བཞུགས་པའི་ཕྱོགས་ཏེ་ཤར་ལྷོ་མཚམས་སུ།
།སྲིད་དང་ཞི་བའི་འབྱུང་གནས་མུ་མུ་ནིར། །རྒྱལ་པོ་ཉི་མ་སྟོབས་སུ་འཕེལ་ཞེས་བྱ་བའི་བུར། །སྐྱེས་པ་མཆོག་གི་སྣང་བས་མ་ཁྱབ་མེད། །ཀུན་རྨོངས་མ་གཅིག་སེམས་ཀྱི་བཟོད་པའི་ཁུར།
།རྟེན་པ་མེད་ལས་འཁྲུངས་པའི་བདེ་གཤེགས་ཀྱི། །བསྟན་པ་རིན་ཆེན་བདོ་བའི་འཇིག་རྟེན་འདི། གཡོ་མེད་མཚན་མ་བཤེས་དང་བྲལ་ལ་བཀོད། །དེ་ནས་དག་པ་རབ་ཏུ་འབྱམས་པའི་ཚད། །ཀུན་ལས་མངོན་པར་དགའ་བའི་ཞིང་ཁམས་སུ།
།དེ་བཞིན་གཤེགས་པ་དྲི་མ་མེད་པའི་དཔལ་ཞེས་བྱ་བ། །གང་དུ་ཁྱོད་འཚང་རྒྱ་བར་འགྱུར་རོ་ཞེས། །དུས་གསུམ་ཐམས་ཅད་རིག་པའི་མངོན་ཤེས་ལ། །ལེགས་པར་སྐྱེས་པ་དོན་དམ་བདེན་པའི་དབྱངས།
།གྲགས་པ་མཐའ་ཡས་ཆོས་ཀྱི་རྒྱལ་མཚན་ཆེ། །ནུབ་པ་མེད་པར་འཛུགས་ངེས་ལུང་དུ་བསྟན། །དེ་བཞིན་ནོ་ཞེས་ཀུན་ཏུ་བཟང་པོ་ཡི། །འབྲས་བུ་དཔག་ཏུ་མེད་པའི་དུས་སྟོན་མགུར། །གཅིག་པ་ཉིད་དུ་བིརཱུ་པ་དེའི་ཡང༌།
།གསུང་གི་གསང་བ་ལུང་བསྟན་དེ་དང་རྗེས་སུ་མཐུན་པར་རྒྱུ། །ཨེ་མ་དེ་ལྟའི་ཆོས་ཀྱི་དབྱིངས་རང་

བཞིན། །འཁྲུལ་མེད་ནག་པོ་པ་དེས་རྟོགས་པའི་གཟུགས། །ཚིག་ཏུ་བརྗོད་པ་སྤངས་པའི་རྒྱུ་ཆེན་པོ། །ཀུན་དགའ་ཁོངས་ནས་དགོད་པའི་འཛུམ་དུ་སྤྲོ་རྣམ་པའི་ཕྲ་མོའི་རྒྱན། །རྒྱལ་བའི་དམ་ཚིག་མི་ཤིགས་པའི་རྩ་བ།
།མཆེད་པའི་ཡན་ལག་ཚད་དུ་མེད་པ་ཅན། །གསོ་བྱེད་ཚོགས་ཀྱི་འཁོར་ལོ་རྟག་པའི་རོ། །ལྷུན་གྱིས་གྲུབ་པའི་ལོངས་ལ་ཡོངས་སྤྱད་དེ། །ས་སྐྱ་པཎྜི་ཏ་དེ་ཉིད་ཀྱི་སྐུ་ལ་སྤྱིར་མཚན་དཔེས་བརྒྱན་ཅིང་ཁྱད་པར་མྱ་ངན་ལས་འདའ་བའི་དུས་དེར་དབུའི་གཙུག་ཏོར་ང་རྒྱལ་ལྟར་མི་མངོན་དུ་ཆེས་གསལ་བར་འཕགས་པར།
།མཛོད་སྤུ་དཀར་པོ་གཡས་སུ་འཁྱིལ་བཞད་པས། གཙུག་ཏོར་ཁྱོད་རང་ཉིད་མཐོན་པོར་འཕགས་པ་ལ་དེ་ཙམ་དུ་མ་སྙེམས་ཤིག་མཚན་དང་དཔེ་བྱད་འདི་ལྟ་བུ།
།སངས་རྒྱས་ཀུན་ལ་ཡང་ཡོད་ཅེས་སྟོན་པ་ཟོལ་བསྟོད་ཀྱི་རབ་རྟོག་རྒྱན་མཚར་བ་བཞིན། །སྲིད་བྲལ་དཔལ་འབྱོར་རྣམ་པར་རྩེ་བའི་གནས། །ཕྱིར་བཟློག་མེད་པའི་ལྷ་རྣམས་ཀྱིས་བསུ་བའི།
།མཆོད་པ་དམ་པའི་ལྕིད་ཀྱིས་གནམ་འཁུན་པ་སྟེ་སྒྲ་འབྱིན་པར། །ས་གཞི་གྱེན་དུ་བསྐྱོད་པས་ཉན་བཞིན་རབ་རྟོག་གི་རྒྱན་གཡོ། །གྲུབ་པའི་དཔའ་བོ་རྣལ་འབྱོར་མ་དཀྱིལ་གྱིས།
།བརྗིད་པའི་ཞབས་ཀྱིས་སྟོང་པ་ཉིད་བརྫིས་པའི། །གར་དང་རྡོ་རྗེའི་གླུ་དག་བསྟུན་པའི་སྒྲས། །རྟག་འཛིན་ཅན་རྣམས་རྨོངས་པའི་གཉིད་ལས་སློང༌། །རྣམ་འདྲེན་དེ་ཡིས་སྲས་པོ་འཕགས་པ་ཡི།
།སྤྱི་བོར་ཕྱག་གཞག་ཡང་དག་བགྲོད་གཅིག་ལམ། །ཟབ་མོ་བླ་མའི་རྣལ་འབྱོར་འདིར་འབད་དང༌། །རྫོགས་པའི་སངས་རྒྱས་ལག་ཏུ་གཏོད་པ་ཡིན། །དེ་སྐད་སྣང་བའི་མཐར་ཐུག་ནུབ་ཕྱོགས་ཀྱི། །ས་འཛིན་ལས་ནི་ཉི་མ་འཕེན་བྱེད་པའི།
།མཚམས་སུ་དམར་བའི་འོད་ཀྱི་རྗེས་བཟུང་ཡང༌། །ཡང་དག་མུན་པས་འཇིག་རྟེན་ཟུམ་བསྡུས་བརྗོད་ཀྱི་རྒྱན་ཤིན་ཏུ་མཚར་བ་པར་བྱེད། །སྨལ་པོས་ཉ་བའི་ཟླ་བ་དག་པ་འདོད། །དཀར་པོའི་ཕྱོགས་སུ་ཚེས་པ་བཅུ་བཞི་ཡི།
།ཐོ་རངས་མཆོག་གིས་མཚན་མོའི་དགྲ་བཅོམ་པ་སྦྱར་རྒྱན། །བརྟེན་པ་དུས་སུ་མཚུངས་པར་སྤྲུལ་པའི་སྡེར། །ཤེས་རབ་མ་ཉམས་འཕོ་མེད་ཐབས་བདག་ཉིད། །ཟུང་འཇུག་ལྷན་སྐྱེས་ངོ་བོ་ཟ་བ་ཡི།
།བརྗོད་བྲལ་བདེ་ཆེན་རོ་ ལ་

སྦྱོར་བའི་བརྡར། །རྡོ་རྗེ་དྲིལ་བུ་ཐུགས་ཀར་བསྣོལ་ཟུར་གྱི་ཕྲ་མོའི་རྒྱན་མཛད་ནས། །སྐྱེ་འཇིག་སྤངས་ཀྱང་འདུས་བྱས་ཀུན་གྱི་རྔ། །མི་རྟག་པར་མཚོན་དགེ་ལ་བསྐུལ་བའི་སྒྲས། །འཁོར་བ་དབྲལ་ཕྱིར་སྲིད་ཞིའི་མཐའ་གཉིས་ལ།
།མི་གནས་པ་ཡི་མྱ་ངན་འདས་པར་གྱུར། །འཇིག་རྟེན་གསུམ་གྱི་སྤྱི་བོ་ཡིས། །མཆོད་པའི་རྟེན་དུ་བཞག་པའི་གདུང༌། །ཨེ་མ་བྱིན་གྱིས་བརླབས་པའི་གཏེར། །སུ་ཡི་རྙེད་བཀུར་གནས་མ་ཡིན།
།རིན་ཆེན་རིན་ཐང་མེད་པའི་གཞལ་འབྱོར་པ་རྒྱ་ཆེའི་རྒྱན་ཡས་ཁང༌། །ནོར་བུའི་ཞལ་ཞལ་ཀ་བ་ས་རེ་ཡང༌། །དག་པའི་རེས་སུ་འཆར་ཚུལ་བརྒྱ་ལྡན་པས། །ལྷ་མིག་སྦྱིན་པས་འཕགས་པའི་ཕྱོགས་བཞི་རུ།
།གདུགས་དང་རྒྱལ་མཚན་བ་དན་ཕུར་མ་དང༌། །ལྡ་ལྡི་དྲ་བ་དྲ་ཕྱེད་གཡེར་ཁའི་ཚོགས། །མ་བསྐུལ་དབྱངས་ལྡན་མ་རུ་སྙན་པའི་སྒྲ། །མི་ཟད་ངང་གི་བསྟོད་པ་བསྒྲུབ་བཞིན་དབུས། །སངས་རྒྱས་ཐམས་ཅད་ཀྱི་གདུང་བཻཌཱུརྱ་ཡིད་བཞིན་ནོར་བུ་ཏོག་གི་བློ་གྲོས་སུ་འགྱུར་བར་སྙིང་རྗེ་པད་དཀར་ལས་བཤད་པ་ལྟར།
།བྱེད་པའི་སྐུ་གདུང་བྱིན་ཟའི་ལྷ་ཞལ་གྱི། །སྲིད་ཞུར་བགོ་སྐལ་བཟང་པོས་ཐོབ་པ་ལས། །ཚོགས་གཉིས་འབར་བའི་ཞུགས་ལ་བཞེན་པ་ན།
།ཐུན་མོང་མཆོག་གི་དངོས་གྲུབ་རྒྱ་མཚོའི་འཇིང༌། །འབེབས་པའི་རྫས་དང་ཀུན་ཏུ་བཟང་པོ་ཡི། །རྣམ་ཐར་མཐའ་དག་སྐྱུགས་ཏིང་ངེ་འཛིན་གྱི་ཡོན་ཏན་རྒྱན་པའི་མཆོད་པ་ཆེ།
།འཁོར་གསུམ་ཡོངས་སུ་དག་པས་མཉེས་བགྱིས་ཏེ། །སྲིད་གསུམ་ཟ་བའི་ཡེ་ཤེས་མེ་ཡི་ལྕེ། །མཁའ་སྤྱོད་ཞིང་ན་གླལ་བའི་རྩེ་མོ་ལས། །རབ་ཐོན་དུ་བ་སྔོན་པོ་བདག་མེད་མའི། །ལན་བུའི་ཕྲེང་ཚོགས་ཡིད་འོང་ངོམ་ལྟར་ངག་དོན་གྱི་དཔེ་རྒྱན་མཚར་བ་མཛེས།
།དུ་བ་དེ་ཡང་མཐར་ནི་ཡེ་ཤེས་ལྔའི། །རང་མདོངས་འོད་དུ་འབར་བའི་འཇའ་ཚོན་གྱིས། །ཆུ་མཐོངས་ཏེ་ནམ་མཁའ་སྦས་པའི་མངལ་གྱི་རྒྱ་དག་ལས། །རྣམ་པར་གྲོལ་བའི་རིག་པ་འཛིན་པ་དང༌།
།རྡོ་རྗེ་དབྱངས་ཀྱི་དབང་ཕྱུག་མ་ཡི་གླུ། །མགྲིན་གཅིག་ལེན་པའི་ཟག་པ་མེད་ཆོས་ཀྱི། །འབྱོར་པ་དཀར་བའི་དེ་ཉིད་དངོས་རྒྱ་ཆེ། །འཕགས་ཆེན་དགྱེས་པའི་མཆོད་པ་རྣམ་པར་དག
།མཐོ་རིས་གཞོན་ནུ་

མ་ཚོགས་ཀྱིས་གཏོར་བའི། །མནྡཱ་ར་བས་ས་གཞི་དགོད་པའི་དཔལ། །འབར་དེ་གངྒཱའི་དབུ་བ་བརྩེགས་ཆགས་སྤོ། །འཕྱུར་བའི་ལྷ་ཡི་རི་བོ་གསར་པ་བཞིན་ཕུལ་དུ་བྱུང་བའི་རབ་རྟོག་གི་རྒྱན། །དབྱངས་ཀྱི་དཀྱིལ་འཁོར་ཡན་ལག་ཚད་མེད་པའི།
།འབབ་སྟེགས་དྲི་ཟ་མིའམ་ཅི་རྒྱལ་གྱིས། །སྣ་ཚོགས་རྒྱུད་ལྡན་རོ་ཡི་གཏེར་གྱུར་སྒྲས། །རྟོག་པའི་དྲ་བ་མ་ལུས་རྣ་བར་བསྡོམ། །མ་དག་ཨ་དི་ཏི་ཡི་སྐྱེ་གནས་ལས། །འདས་པའི་ཆགས་རྡུལ་དྲི་མ་གསུམ་སྤངས་པ།
།རྡོ་རྗེ་ཉི་མ་མཚོན་པའི་ཚ་ཟེར་ཅན། །རྣམ་གསུམ་ཀུན་གྱི་བླ་ན་གསལ་བར་མཐོང༌། །གང་ཞིག་མགོན་པོ་མཉམ་ཟླ་མེད། །མཛེས་པའི་རྒྱན་ནི་དེ་འདྲ་བའི། །བསྔགས་འོས་ཡ་མཚན་མང་བའི་མཛོད།
།གདུང་གི་ཟ་མ་ཏོག་ཁ་ཕྱེ། །གཙུག་ཏོར་དྲི་མ་མེད་པའི་ཆུ་ལས་སྐྱེས། །བྱང་ཆེན་སྤྱོད་པ་མཆོག་གི་དབང་པོ་ཡིས། །ངོ་མཚར་རྒྱན་དུ་དགྱེས་པའི་རྡོ་རྗེ་གང༌། །སྣང་བའི་རི་བོང་མཚན་མ་གསལ་པོར་བཀོད་པ་སྟེ་སྐྱེས་རབས་སོ་བཞི་པ་ནས་བཤད་པའི།
།བྱང་ཆུབ་སེམས་དཔའ་རི་བོང་དུ་སྐྱེ་བ་བཞེས་ཚེ། བརྒྱ་བྱིན་གྱིས་ཉམས་སད་པའི་ཕྱིར་བྲམ་ཟེར་སྤྲུལ་པའི་ལག་བརྐྱང་གི་བརྟུལ་ཞུགས་བླངས་པ་ལ།
ལུས་མེར་བསྲེགས་ཏེ་སྦྱིན་པ་ལས། དེའི་མཛད་པ་ཁྱད་པར་ཅན་འཇིག་རྟེན་གྱི་ཁམས་ལ་བསྟན་པའི་ཕྱིར། ལྷའི་དབང་པོས་ཟླ་བའི་དཀྱིལ་འཁོར་ལ་རི་བོང་གི་གཟུགས་བརྙན་གྱིས་བརྒྱན་ཏེ་གཞག་པའི་གཏམ་རྒྱུད་དང་སྦྱར་བས་སྦྱར་རྒྱན་ནོ།
།དེ་བཞིན་གང་དག་འཇམ་པའི་དབྱངས་ངོ་བོ། །ཡིན་པར་སྨྲ་བའི་རྒྱལ་པོ་རང་བྱོན་པའི། །ཤེས་རབ་རལ་གྲི་རྣོ་བའི་ཚད་གྱུར་སོས། །རྩོད་པའི་གཡུལ་ངོ་ཕྱིས་མི་གཤོམ་པར་མཆོད།
།དཔལ་ལྡན་དཔྲལ་བའི་དཀྱིལ་འཁོར་འཇིག་རྟེན་ལ། །ཤར་པ་ཙམ་ན་སངས་རྒྱས་ཉག་གཅིག་ཏུ། །གཏོང་བ་རྫོགས་པའི་སྙིང་རྗེ་ཉ་བ་ལས། །བདེ་བ་ཆེན་པོའི་འཁོར་ལོ་སྡོམ་སྦྱར་རྒྱན་པ་འཁྲུངས།
།ཀུན་མཁྱེན་བུ་རམ་ཤིང་པ་མི་མཇེད་ཀྱི། །ཞིང་འདིའི་གདུལ་བྱ་རྫོགས་མཐའ་མེད་ཕྱིར་དུ། །རྟག་པ་དམ་པའི་དངོས་པོའི་རྩ་བ་ལས། །སྐུ་ཉིད་བལྟ་བས་ཆོག་མི་ཤེས་པ་བལྟམས་ངེས་བསྟན་གྱི་རྒྱན།
།ངན་འགྲོ་ལས་འདྲེན་དཔུང་པའི་སྨྱིག་མ་ཡི། །འཁྲི་ཤིང་རབ་ཏུ་མཐོ་བའི་རྩེར་སྨིན་པ། །མུ་ཏིག་རྒྱ་གར་ལྷོ་ཕྱོགས་ཀྱི་སྤའི་འདབ་མ་ལ་ཆར་བབ་པའི་རྐྱེན་གྱིས་ཝེ་ལུ་མུ་ཏིག་འབྱུང་ཞེས་

བཤད་པ་དང་སྦྱར། འབྲས་བུ་ལྟར་དཀར་འཕགས་པའི་མཆོག །ཁར་ས་པ་ཎིར་མཚན་གྱིས་བསྔགས་དེ་བྱོན། །གཞོམ་མེད་རྡོ་རྗེའི་རྐང་གི་ལྡིང་ཁང་ན། །བྱང་ཆུབ་སེམས་དཔའ་འགྲོ་བའི་དོན་འདི་ལ། །འདོད་ཆེན་ཁུར་གྱིས་བརྗིད་པའི་འཇིག་རྟེན་དབང༌།
།སྐྱོན་རྣམས་མ་ལུས་སྐེམས་པའི་བརྩེ་བས་བརླན་བྱ་བ་འགལ་བའི་རྒྱན། །དམྱལ་བའི་མེ་ཆེན་གསོད་པའི་ཕྱག་གཡས་ཀྱི། །སོར་མོའི་འདབ་རིང་རྒྱ་མཚོ་བཞིར་འཁྱུད་པའི།
།གདེངས་ཅན་ཤིང་རྩེར་རྒྱལ་བའི་ཅོད་པན་ཅན། །བྱམས་པའི་སྤྱན་ཟུར་འཇམ་པོ་ཡིས་མངོན་ཟིན། །གཞན་ཡང་སྒྲོལ་མ་མི་གཡོ་ཤེས་རབ་ཡུམ། །སྐུ་ཡི་རྟེན་པ་ཕུན་སུམ་ཚོགས་པ་བཅུའི། །འཇུག་པའི་གར་གྱི་རྗེས་མཐུན་ས་བཟུང་ཚེ།
།བདུད་དུ་བརྗོད་པའི་སྐུ་རྟེན་བཅུ་དང་ཁྱབ་འཇུག་གི་འཇུག་པ་བཅུ་སྦྱར་བས་སྦྱར་རྒྱན་སྟོབས་ལྡན་ས་འོག་ཞུགས། །རྡོ་རྗེའི་སྒྲ་དབྱངས་སྐྱེ་བ་མེད་པའི་དོན། །གསུང་གི་དམ་ཚིག་ཡི་གེ་གཙང་མ་གང༌།
།བརྗོད་དང་བྲལ་བ་ཚིག་རྣམས་ཀུན་གྱི་ཡབ་ཏུ་གྱུར་པའི་ཨ་ཡིག་འབུར་དུ་དོད་པ་ཉིད། །སྨྲ་བ་ངན་པ་དྲུང་ནས་འབྱིན་ཕྱིར་གསལ། །སྐྱེ་འགག་གནས་པ་འགྲོ་འོང་མཉམ་འགྱུར་མགོན།
།ཚད་མ་ཆོས་དབྱིངས་ཀུན་ལ་ཁྱབ་པའི་རྟེན། །རྣམ་པར་རྒྱལ་བའི་མཆོད་རྟེན་རེ་རེ་ལྷའི་རྣ་བ། །དག་པ་གཉིས་ལྡན་ཉིད་ཀྱི་རྒྱན་དུ་སྐྱེས། །སངས་རྒྱས་ཐེག་པ་བླ་མེད་རིགས་ཀྱི་བདག །རྣམ་པ་ལྔ་རུ་དག་པའི་གདུང་དང་རིང་བསྲེལ་གྱི།
།ཕུང་པོའི་འོད་མང་འཁྲུག་པའི་བར་དག་ཏུ། །ས་གསུམ་མུན་ལས་ཐར་པའི་སྡེར་མངོན་ཕྱོགས། །དེ་ལྟར་མགོན་པོ་ས་སྐྱ་པཎྜི་ཏ་དེ་ཉིད་ཕྱོགས་བཅུའི་བདེ་གཤེགས་རྣམས་ཀྱི་གནས་བརྟེན་ཡང༌།
།བསོད་ནམས་ཞིང་ལས་ནམ་ཡང་མི་འདའ་བའི། །རང་གཟུགས་རོལ་པའི་ཚོགས་ལ་ཁམས་གསུམ་གྱི། །སྲིད་པ་ཀུན་གྱི་ངོ་མཚར་གནས་སུ་བཏུད། །ངེས་པར་འཛམ་གླིང་མི་རྗེ་ཐམས་ཅད་ཀྱི། །དོ་ཀེར་མཐོན་པོ་རྐང་པའི་སེན་མོ་ལ།
།ཤར་བའི་རྒྱལ་པོ་གོ་དན་སྡེར་བཅས་པ། །དང་བ་ཆོག་མི་ཤེས་པའི་རྩེར་ཞུགས་ཏེ། །བསྟན་པའི་བདག་པོ་ས་སྐྱ་པ་ཉིད་ཀྱི། །ཆོས་དང་སྲིད་ཀྱི་གཙུག་ལག་དུ་ཀཱུ་ལ་སྟེ་ཟར་མའི་རས་སམ་ཕྱི་གསལ་ནང་གསལ་བའི།
།རས་དཀར་ནོར་འཛིན་དཔལ་མོའི་གོས་བཟང་དུ། །དཔུང་

བ་མཐུ་ཡིས་རྣམ་པར་བརྒྱན་པས་དགྲམ། །ཡོན་ཏན་ཀུན་གྱི་ཚོགས་འདུས་པ་ཡི་ལོངས་ལ་ཡུན་རིང་དུ། །སྤྱད་པའི་རང་བཞིན་དོན་ཆེན་དམ་པ་དགའ་བ་གྲུབ་ནས་སོ། །དྲི་མས་སྤངས་པ་ཕུན་སུམ་ཚོགས་པ་ཐམས་ཅད་འབྱུང་བའི་གནས།
།སྐུ་གསུམ་པོ་ཡི་ཁང་བཟང་མངོན་པར་དགའ་བ་འཛེགས་པར་གྱུར། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
མྱང་འདས་ཀྱི་སརྒ་དེ་བཅུ་གཅིག་པའོ།། །།ཨེ་མ་དཔག་བསམ་དགེ་བའི་རྩ་བ་ཡང་དག་པའི། །བསམ་པས་རྗེས་སུ་འབྲེལ་བའི་ཡལ་ག་མཆོག་ཆེན་གྱིས། །སྲིད་དང་ཞི་བའི་ཆོས་ཆར་ཟད་མི་ཤེས་སྩོལ་བ།
།ལེགས་བྱས་ཡོངས་སུ་འདུ་བའི་རྐང་པས་འཐུང་དོན་ཆེ། །ས་ལ་ཡེ་ཤེས་སེམས་དཔའི་མཛོད། །ནམ་མཁའ་མ་ཞིག་བར་དག་ཏུ། །བཅས་པའི་ཕྲིན་ལས་རི་བྱི་ཡི། །ཧུབ་ཏུ་འཁོར་བའི་རྒྱ་རི་བྱི་ནི་ཨག་སྟ་སྟེ། དེ་ཡང་སྔོན་གྱི་དུས་ན་རླུང་ཐོབ་དང་སར་ལྡན་ཞེས་བྱ་བའི་ལྷ་མ་ཡིན་སྤུན་གཉིས་ཡོད་པ་དག་གིས་དྲང་སྲོང་རྣམས་མགྲོན་དུ་བོས་ཏེ།
རླུང་ཐོབ་ཀྱི་ལུས་དུམ་བུར་བྱས་པའི་ཁ་ཟས་ཀྱི་བསྙེན་བཀུར་རྣམས་དེ་དག་གིས་ཟོས་པ་དང༌།
སར་ལྡན་གྱིས་ཕྱི་རོལ་ནས་རླུང་ཐོབ་ཚུར་ཤོག་ཅེས་བོས་པའི་རྗེས་ཐོགས་སུ་གང་གིས་ཟོས་པ་དེ་རྣམས་ཀྱི་ལྟོ་བ་ཕུག་ནས་ཕྱིར་བྱུང་བ་དང༌། དྲང་སྲོང་ལྷག་མ་རྣམས་ཀྱིས་ལྷ་མིན་དེ་དག་བསད་པའི་དོན་དུ་དྲང་སྲོང་ཆེན་པོ་ཨ་གསྟ་ལ་གསོལ་བ་བཏབ་བོ།
།རེ་ཞིག་ན་ཨ་ག་སྟ་ཡང་མགྲོན་དུ་བོས་ནས་སྔར་བཞིན་དུ་བྱས་རྗེས། རླུང་ཐོབ་གར་སོང་ཞེས་བོས་པ་དང༌། དྲང་སྲོང་གི་སྒྲེག་པ་སྟོན་ཏེ།
།དེ་ནི་ཞུ་བར་བྱས་ཟིན་ཏོ་ཞེས་ཁྲོ་བས་འཁྲུགས་ནས་སར་ལྡན་ཡང་ཟོས་སོ། །དེའི་ནུས་པས་སྐོམ་པ་སྟོབས་དང་ལྡན་པར་གྱུར་ནས། །མཚོ་དང་རྗིང་བུ་སོགས་གང་ཡོད་པ་རྣམས་འཐུངས་ཀྱང་མ་ངོམས་ཏེ་རྒྱ་མཚོ་ཆེན་པོ་ཡང་འཐུངས་སོ་ཞེས་རིག་བྱེད་ཀྱི་གཏམ་རྒྱུད་ནས་བཤད་པ་དང་སྦྱར་མཚོ་སོང༌།
།ཆོས་དེའི་དབྱར་ལས་སྐྱེས་པ་ཡི། །ལྟོ་བ་བདུད་རྩིའི་དོ་ཤལ་དུ། །རིང་བའི་རྒྱུན་དག་ཆད་མེད་པ།
།རྦ་རླབས་དེ་ཡི་འོད་ཀྱང་བསིལ། །དེ་ཕྱིར་བསྟན་པའི་བདག་ཉིད་དུ། །གྲགས་པས་ས་གསུམ་ཟོས་གྱུར་པའི། །སྙིང་པོའི་སྐྱེས་རབས་སངས་རྒྱས་ཀྱི། །མཐུ་དང་ཡོན་ཏན་འདིར་མངོན་ལྟོས། །འགྲོ་བའི་བསོད་ནམས་དཔལ་བེའུའི།
།མཚན་ལྡན་རྐང་པའི་རྒྱལ་མཚན་ཆེ། །འཆི་མེད་

སྙན་པའི་ཆུ་གོས་ཀྱིས། །རྒྱལ་པོ་སྐལ་ལྡན་ཤིང་རྟས་ཚངས་པ་དཀའ་ཐུབ་ཀྱིས་མཉེས་པར་བྱས་ནས་མེས་པོ་དྲུག་ཁྲིའི་དོན་དུ་ཕབ་པའི་གངྒཱ་དུས་ཕྱིས་མི་ཡུལ་དུ་གནས་པ། ལྷ་ཁྱབ་འཇུག་ཆེན་པོའི་རྐང་པ་ལ་ཞབས་བསིལ་དུ་ཕུལ་ལོ་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་དང་སྦྱར་ཏེ་གཟུགས་ཅན་གྱི་རྒྱན་དུ་བྱས་པའོ།
།ཀླུབས་པ་དེ་ཟངས་ཚ་བསོད་ནམས་རྒྱལ་མཚན་ཞེས་བྱ་བ་ཡབ་མེས་ཀྱི་ཆོས་ལུགས་མཐའ་དག་ལ་མཁས་ཤིང༌།
ཀྱེ་རྡོར་དང་ཕུར་པ་ལ་ཐུགས་དམ་གྱི་མཐིལ་མཛད། ནག་པོ་ཆེན་པོ་ལྕམ་དྲལ་བྲན་དུ་ཁོལ་ནུས་པ། ཡི་སྲས་ཀྱི་གཙོ་བོ་ཤིང་མོ་ལུག་ལོ་པ་སྟེ་ དང་བླ་མ་འཕགས་པ་འདི་ལོ་ཙཱ་བ་སྐ་བ་དཔལ་བརྩེགས་དང་ས་སྟོན་རི་པའི་སྐུ་སྐྱེ་ཡིན་པར་རྣམ་ཐར་ཁ་ཅིག་ཏུ་བཞེད་ཡོད།
དེ་ལ་ལོག་པར་མི་སེམས་ནས་འཇམ་དབྱངས་བདུན་བརྒྱུད་དུ་ངེས་པ་འདི་ག་ངོ་མཚར་ཆེ་བར་གོ་ནས་པོར་འཇམ་པའི་དབྱངས་འཛམ་བུའི། །སྙེ་མ་སྲིད་པའི་མཚོ་རྒྱུད་བཞིན།
།ཀུན་འཛམ་བུ་ཤིང་གི་འབྲས་བུ་མཚོ་མ་དྲོས་པའམ་རྒྱ་མཚོའི་ནང་དུ་ལྷུང་བ་འཛམ་བུ་ཆུ་བོའི་གསེར་དུ་འགྱུར་ཞེས་བཤད་པ་དང་སྦྱར་ཏུ་ བཟང་པོའི་གསེར་ཉིད་དུ། །འབར་བའི་སྣང་བ་རབ་ཏུ་འབྱམས།
།རྣམ་དག་སྙིང་པོའི་བློ་གྲོས་སུ། །ཆེ་བས་རྒྱལ་བའི་ས་འཛིན་པ། །ཐམས་ཅད་མཁྱེན་པའི་མཚན་ཉིད་དང༌། །གཞོན་ནུའི་དུས་ནས་ལྡན་པ་སྟེ་དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས་གསུངས་པས་ཀུན་གྱིས་ཡ་མཚན་དུ་འཛིན་པ་ན།
།འདི་སྟེ་འཕགས་པའི་འཁྲི་ཤིང་ཞེས། །བསྔགས་བརྗོད་བུང་བ་སྒྲ་སྒྲོགས་པའི། །འབབ་སྟེགས་མེ་ཏོག་ཐོན་ཙམ་ནས། །འབྲས་བུ་མཆོག་གིས་བརྟན་པར་དུད།
།ཤེས་རབ་རྣོན་པོ་བསྐལ་པ་བརྒྱར། །གོམས་པའི་རིག་པ་མ་ལུས་སྒོ། །གཏན་པ་མེད་པའི་མཆོད་སྦྱིན་གྱིས། །ཤེས་བྱ་ཐམས་ཅད་གྱ་ཡིས་ནོམས། །ཆོས་ཀྱི་བདག་པོར་གཟོད་མ་ནས། །རང་ཉིད་སྐྱེ་བས་མཐོ་ཡང་དེང༌།
།ཡོངས་སུ་འཛིན་པའི་བཤེས་དུ་མ། །བསྟན་པའི་ཞལ་སྐྱེས་ཚུལ་གཟུང་སྟེ། །ལུང་རྟོགས་གཉིས་འཐུང་དཀར་པོའི་གཉར། །མཁྱེན་པའི་མིག་སྟོང་ལྡན་ཞོན་ནས། །གསུང་གི་རྡོ་རྗེས་འཇིག་ཚོགས་ལ། །ལྟ་བའི་ལྷ་མིན་གཡུལ་དུ་བཅོམ།
།ཁྱད་པར་ཞབས་ལ་བཏུད་ཚད་ཀྱི། །གྲུབ་པའི་སྤྱི་གཙུག་བལྟར་མི་མངོན། །དེ་མཁས་རིགས་རྣམས་ཀུན་གྱི་གཙོ། །ཨཱ་ནནྡྷཱ་ཀུན་དགའ་རྒྱལ་མཚན་ཛས་རྗེས་སུ་བཟུང༌། །དག་པ་ཤེས་རབ་མི་ཟད་བློར།
།དཔེ་ཟླ་མེད་པས་སྐྱོ་གྱུར་ནས། །གང་ལ་མངའ་བའི་ཡོན་ཏན་གྱི། །ཡོངས་སུ་འབྱོར་བའི་ཆ་བཞིན་མཛད། །ཆོས་ཀྱི་རྒྱལ་སྲིད་ཆེན་པོ་ལ། །དབང་བསྐུར་དེ་བཞིན་གཤེགས་པ་ལྔའི། །ཅོད་

པན་བཅིངས་པའི་རྒྱལ་ཐབས་ཀྱིས། །བདུད་ཀྱི་དཔུང་པ་བརྐྱང་རྒྱུན་ཆད། །ས་ཡི་ཚངས་པ་སེ་ཆེན་གན། །མོས་པ་ལེགས་བྱས་ཀྱི་རྩ་བ། །བརྟན་ལྡན་ཟབ་ཅིང་རྒྱ་ཆེ་རུ། །སྐྱེ་བའི་ས་དེ་ལན་གསུམ་བྱོན། །དེ་ཡང་ལྷུན་པོ་གསེར་གྱི་ལྕོག
།རྣམ་བཞི་མཛེས་པའི་སྟེང་དེ་ན། །མཐོ་རིས་རྒྱལ་སྲིད་ཕུན་ཚོགས་ཅན། །གཏམ་ཙམ་དེ་ནི་མངོན་སུམ་མམ། །དེར་མ་ཟད་པའི་རྨད་བྱུང་ཚོགས། །རིན་ཆེན་བ་གམ་སྐབས་གསུམ་ན། །དགོད་པའི་འོད་ལྡན་ལྷ་དང་མིའི།
།འཇིག་རྟེན་བར་མེད་སྣང་བས་བསྲུང༌། །འཁོར་ལོས་སྒྱུར་རྒྱལ་དེར་བལྟམས་པའི། །དབང་ཆེན་གསེར་གྱི་ ས་གཞིའི་ལམ། །བྱེ་བར་ཅོ་འདྲིའི་གསེར་གྱི་ཁམས་གང་ལས། །གྲུབ་པའི་ཕོ་བྲང་ཏ་ཡི་ཏུ།
།བདུན་པ་ལས་སར་བསྐོར་བ་ཡི། །ལྕགས་རི་རིམ་པ་གཉིས་ལྡན་དུ། །བྱེད་བཞིན་རྡོ་རྗེའི་རང་བཞིན་གྱི། །ཕ་གུས་བརྩིགས་པའི་ར་བའི་ནང༌། །འབིགས་བྱེད་རྒུད་པའི་ཕ་འོང་བཞིར།
།བརྟགས་པའི་སེང་གེ་འབྲུག་སྐད་ལ། །ཞེ་སྡང་དྲག་པོའི་འཆེལ་སར་བཅས། །གནམ་སྔོན་གྲུམ་པ་ཙམ་དུ་མཆོང༌། །ལྕགས་ཀྱི་ཕྱག་ན་རྡོ་རྗེའི་སྐུ། །བདེ་ཆེན་ཁབ་ལེན་བཟང་པོ་ཡིས། །དྲངས་པའི་ནམ་མཁའ་གཞན་མཆོག་གི
།མཚན་ལྡན་སྐྱེ་བ་འཛིན་པ་བཞིན། །འཇིག་རྟེན་མི་གཡོ་རྒྱལ་པོའི་སྲིད། །འདི་ཉིད་ཁོ་ནས་བརྟན་བྱས་ཏེ། །འཛམ་གླིང་སྐྱེ་བོ་ཀུན་འཇུག་པའི། །སྐལ་བཟང་ནོར་བུའི་ཐེམ་སྐས་ཅན། །རྒྱལ་སྲིད་རིན་ཆེན་བདུན་གྱི་གཙོ།
།ས་སྟེང་འབྱོར་པར་ཚོར་བ་ལྷོད། །མིག་སྟོང་པ་དང་མཉམ་ཉིད་དུ། །བྱེད་པོས་བསྐོས་པའི་དཔལ་ལྡན་པ། །ཁོར་ཡུག་དག་གིས་བཅད་པའི་ས། །ས་བདག་ཚོགས་ལས་ཉེར་བླངས་ནས། །གང་གི་དཔུང་པ་ལག་འགྲོ་ཡི།
།ལོངས་སྤྱོད་ལྡན་པའི་སྙིང་པོས་བཟུང༌། །ཐུན་གྱི་ཆུ་ཚོད་མཁན་པོ་ཡིས། །མཚམས་རྣམས་འཛིན་པའི་རྔ་བོ་ཆེ། །སྲིད་གསུམ་བསླང་བའི་སྒྲ་དང་པོ། །སྐྱ་རེངས་ཤིང་རྟར་བཅིབས་ཙམ་ནས།
།རྒྱལ་པོ་དེ་ཡི་བསོད་ནམས་ཀྱི། །མཐུ་ལ་དངོས་པོ་སུས་མ་བཏུད། །སེམས་ལྡན་རྣམས་ལ་

སྨོས་ཅི་དགོས། །ཕྱི་རོལ་འབྱུང་བ་ཡང་ཕྱག་འཚལ། །ལང་ཀ་ཡུལ་གྱི་དབང་ཕྱུག་དཔྱ། །འབུལ་བའི་གཟུགས་ཀྱང་ཟིལ་གནོན་དེས། །རི་བོ་སྲོག་ལྡན་ལྟར་ལངས་པའི། །འཁོར་གྱི་མི་བོ་ཆ་རྣམས་སྦ། །བརྟག་བྱའི་འཁོར་བ་ཁེངས་ལྡན་མ།
།ཡིད་འོང་ཡ་མཚན་དཔལ་འབྱོར་ལ། །བརྟགས་པའི་ས་དེ་འདི་ཞེས་དགོངས། །སྤྱན་རས་ངང་གི་དལ་བ་འབབ། །མཚལ་བའི་ཧུ་ལེན་དེབ་ན་གསལ་བ་བཞིན་དུས་དེར་དྲུག་པ་སེང་གེ་ཡི། །སྐྱེས་རབས་ཀརྨ་པཀྴི་དེས།
།བྱང་ཆུབ་སེམས་དཔའ་མཐོང་ན་དགའི། །མཚན་དུ་ཆེ་བ་ཡང་བརྗོད་དེ། །སྔོན་གྱི་དུས་སུ་ལྷ་རྣམས་ཀྱིས་རི་བོ་མནྡཱ་རས་སྲུབ་ཤིང་དང་ཀླུ་ནོར་རྒྱས་ཀྱི་སྲུབས་ཐག་བྱས་ཏེ། འོ་མའི་རྒྱ་མཚོ་བསྲུབས་པ་ལས།
ཉི་མ་དང་ཟླ་བ་དང་རྟ་མཐོང་ཐོས་དང་གླང་པོ་ཆེ་ ས་སྲུང་དང་ནོར་བུ་ཀཽ་སྟུ་བྷ་དང་ཤིང་ཡོངས་འདུ་དང་ལྷ་མོ་དཔལ་མོ་དང་བདུད་རྩི་དང༌། ནག་པོ་བརྩེགས་པ་རྣམས་བྱུང་ཞེས་རིག་བྱེད་ཀྱི་གཏམ་རྒྱུད་ལས་བཤད་པ་ལྟར།
དཔུང་པ་ལྷ་ཡི་རི་བོའི་དེད་དཔོན་འཇིག་རྟེན་གསུམ་གྱི་འོ་མའི་མཚོར། །ཞུགས་ལས་བླངས་གྱུར་ཉི་མ་འཐུངས་པའི་རིན་ཆེན་སྣང་བས་ཕྱོགས་རྣམས་མྱོས། །དྲི་མེད་ཟླ་བའི་གདུགས་དཀར་རྣམ་མཛེས་བདུད་རྩིའི་བསིལ་སྦྱིན་རྔ་ཡབ་བཞད།
།ཀཻ་ལ་ཤ་རི་རྒྱུག་འདྲ་གླང་པོའི་དབང་དང་ཡོངས་འདུའི་འབྲས་བུས་མཆོད། །རྒྱུད་རྣམས་ཀུན་གྱི་ཐེག་པ་བླ་ན་མེད། །གུར་བརྟག་པའི་རྒྱུད་རྣམ་གསུམ་དཀྱིལ་འཁོར་ཆེན་པོར་ལན་གསུམ་དུ།
།རྒྱལ་པོ་སྡེར་བཅས་བཅུག་ལ་བཅོམ་ལྡན་འདས། །ཀྱེ་ཡི་རྡོ་རྗེར་དབང་བསྐུར་དང་པོའི་ཡོན། །གངས་ཅན་ས་ཡི་ཐིག་ལེ་རབ་ཡངས་པའི། །ལྟེ་བ་མཚུངས་མེད་རྒྱས་པའི་བཀྲ་ཤིས་ཁྲིས།
།ཡོངས་སུ་བསྐོར་བ་གྲགས་པའི་གཞིར་གྱུར་པ། །རྒྱལ་རྔ་བཅུ་གསུམ་ཉིད་དུ་བརྡུང་བ་ཅན། །གཉིས་པ་དམ་ཆོས་གཏན་དུ་བདེ་བའི་སྲོག་འཛིན་པའི་ཆོལ་ཁ་དང་། ལུས་ཅན་རིན་ཆེན་རིན་ཐང་མེད་པ་མགོ་ནག་མིའི་ཆོལ་ཁ་གང་དང༌།
།ནམ་མཁའ་ལྡིང་གྲིབ་ལས་རྒྱལ་མྱུར་དུ་འགྲོ་བ་མདོ་བ་རྟའི་ཆོལ་ཁ་ཡི། །ཚོགས་ཏེ་ལེགས་པའི་འབྱུང་གནས་སུ་གྱུར་པའི་ས་ཆོལ་ཁ་གསུམ། །གསུམ་པར་མི་ཡི་སྲིད་པའི་དཀྱིལ་འཁོར་ཞིང༌།
།དུས་མིན་འཆི་བདག་ཁ་ཡིས་ཡུར་བའི་ཁྲག །བརླང་པོའི་རྦ་རླབས་གནམ་དུ་རྒོལ་བ་ཡི། །རྒྱའི་མི་ཡུར་ཆེན་པོར་གྲགས་པ་འཇིགས་པའི་རྒྱུན་བཅད་དེ་དག་དང་

པས་ཕུལ། །དུག་གསུམ་དྲག་པོ་སྦྲུལ་གྱི་ཟས་ཅན་སྙིང༌། །ཟག་མེད་ནོར་བུའི་ཆར་ཡང་བཻཌཱུརྻ་ནམ་མཁའ་ལྡིང་རྫུས་སྐྱེས་རྣམས་ཀྱིས་དུག་སྦྲུལ་ཟོས་པའི་སྟོབས་ཀྱིས་འཆི་བའི་ཚེ། ལུས་མེར་བསྲེག་ཅིང༌།
སྙིང་རིན་པོ་ཆེ་བཻཌཱུརྻའི་རང་བཞིན་དུ་འགྱུར་བ་མདོ་སྡེ་དགོངས་འགྲེལ་གྱི་འགྲེལ་ཆེན་ལས་བཤད། གྱུར་བའི་རང་བཞིན་མཁའ་དང་འགྲོགས་པ་ཡི། །ཡོན་ཏན་གཅིག་ཏུ་སྟོན་པའི་སྣང་བས་སྤུད། །རྨོངས་པ་མཐའ་དག་འཕྲོག་པ་ཤེས་བྱའི་རབ།
།སྔོན་མེད་ཡི་གེའི་ལུས་སུ་ཚངས་དབང་སྐྱེས། །དཔལ་གྱི་མགྲིན་པ་ཨནྡ་རྙིལ་ཁམས་ལས། །གྲུབ་པའི་ཚངས་པས་སྦྱིན་སྲེག་བྱས་པའི་མེ་ནང་དུ་དཔྲལ་བའི་རྡུལ་ལྷུངས་པ་ལས་དབང་ཕྱུག་སྐྱེས་པ་རིག་བྱེད་ཀྱི་གཏམ་རྒྱུད་དང་སྦྱར་ངོ་མཚར་རི་མོའི་ཕྲེང་བ་ཧོར་ཡིག་གསར་དུ་གྲགས་པ་དེ་བཀོད།
།ཆོས་ལོག་མཁན་པོ་ཐ་ཤང་དལ་གྱིན་གྱི། །རྗེས་སུ་འབྲང་བའི་ཟིན་ཤིང་སྟོན་པ་བཅུར།
།བདུན་ལྷག་ཉིད་ཀྱི་ལྟ་བ་ངན་པའི་གདོན། །ལུང་དང་རིགས་པས་ཚར་བཅད་རྗེས་སུ་གཟུང༌། །དམ་ཚིག་བཤེས་ཀྱི་མགོན་པོ་བྲན་བཀོལ་བའི། །རྫུ་འཕྲུལ་བསམ་མི་ཁྱབ་པའི་འདུ་འགོད་ཀྱིས། །ལས་རྣམས་ཐོགས་པ་མེད་པའི་སྒྲུབ་ཚུལ་ནི།
།བདེན་པའི་དཔང་པར་ཀུན་གྱི་ཡིད་ཆེས་སྐྱེས། །རྒྱལ་པོ་དེ་ལ་ཕས་ཀྱི་རྒོལ་པ་པོ། །མི་བསྲུན་སོག་ལེའི་སེམས་སུ་འཆང་རྣམས་ལ། །ཁའུའི་བྲག་རི་གནམ་ལྕགས་གཏུམ་པའི་ཆར།
།ཕབ་པའི་གཡུལ་ངོ་ཕྱིས་མི་བཤམས་པར་རློག །རིན་ཆེན་རྡུལ་བརྩེགས་ཕམ་བྱེད་རི་བོའི་རྩེ། །ལྔ་རུ་འཕགས་པའི་ཁང་བཟང་འཛེགས་པའི་ཚེ། །འཇམ་པའི་དབྱངས་ལ་ས་སྐྱའི་པཎྜི་ཏར། །རྒྱལ་བས་མཚན་དུ་བསྔགས་པ་དེ་བྱོན་ནས།
།སངས་རྒྱས་ཐེག་པའི་ངེས་གསང་འཁྲུལ་མེད་པ། །ཉམས་ལེན་མངོན་པར་རྟོགས་པའི་གནད་ཐམས་ཅད། །བསྟན་པའི་དུས་དེ་ནས་གཟུང་ལོ་འབུམ་དང༌། །སྟོང་འདས་པ་ན་ཁྱོད་འཚང་རྒྱལ་འགྱུར་ཞེས།
།སྲིད་ཞིའི་ཕ་རོལ་འགོངས་པའི་སྙན་སྒྲ་ནི། །མ་ལུས་འགྲོ་བའི་སེམས་ཀྱི་གཉའ་ཤིང་དུ། །བརྗིད་པའི་ཡང་དག་ལམ་རོལ་ཞུགས་པ་ལ། །སྐུ་བཞིའི་ས་བོན་ཐེབས་པའི་ནུས་པར་ལྡན། །སྨོན་ལམ་དཀར་པོར་ཡངས་དང་བྲན་དབང་ལས།
།བྱུང་བའི་མི་འཇིགས་

དབུགས་སུ་འབྱིན་པའི་ཁ། །ལེགས་པར་བྱེ་བའི་སྙན་ཚིག་རིག་པ་ཡིས། །བསྟོད་པའི་མེ་ཏོག་སྙིམ་པས་གུས་པར་མཆོད། །དེ་ཚེ་འཇམ་པའི་དབྱངས་སྐུའི་དལ་དངོས་ཀྱང༌། །བསྟན་པའི་སྤྱན་ལ་རབ་དགའ་སྤུངས་པ་ན།
།འཕགས་པ་རང་མཉམ་འགྲན་བཞིན་བསྟོད་ཚིག་གིས། །སྙན་གྱི་དབང་པོ་དགྱེས་པས་གཏམས་པར་མཛད། །དུས་གསུམ་མངོན་པར་ཤེས་པའི་ས་དག་ལ། །སྤྱོད་པའི་ཡོན་ཏན་རྐང་པ་ལྔ་པའི་གར། །བསྒྱུར་བ་དམ་པའི་ཀུན་རྟོག་རི་མོའི་གསུང༌།
།བདེན་པར་སྨྲ་བའི་ཟིལ་གྱིས་སུུ་ མ་མནན། །ཕྱོགས་བཅུའི་གཤེགས་པ་དང་གཤེགས་མ་སེམས་དཔའ་དང་སེམས་མ། ཁྲོ་བོ་དང་ཁྲོ་མོའི། གདན་གསུམ་ཚང་བ་གཞལ་ཡས་ལྷའི། །ཁང་ཆེན་མོར་གྲགས་པ་ས་ཡི་སྟེང་དུ་ཤོང་དཀའ་བ།
།ཁོར་ཡུག་འཇིགས་པའི་རྒོད་མ་ཁ་ཞོད་ནས། །རིང་མོར་སོང་བའི་ཚད་ལྡན་བཞིན་རབ་རྟོག་གི་རྒྱན་ཕུལ་ཆེ་བ་བཞིན་དུ་བཞེངས། །གཎྜཱིའི་སྒྲ་འོག་གཅིག་ཏུ་མི་མཇེད་ཀྱི།
།ཞིང་གི་དགེ་འདུན་གང་གི་འདུས་པའི་ཚད། །ཐམས་ཅད་མཁྱེན་པ་ཀུན་གྱི་ཤེས་སྩོལ་བའི། །སྙིང་སྟོབས་ཕུང་པོའི་ཀློང་ལ་འབྲི་བ་མེད། །ཆོས་སྲིད་སྦྱིན་པ་ཡངས་པའི་དཔལ་གྱི་མངལ། །འཇིག་རྟེན་གསུམ་གྱི་མངལ་ན་ཆགས་པ་ཡི།
།དགེ་ལེགས་སྐྱེ་བའི་ཟློས་བུ་དང་སྦྱོར་བའི། །བསྐལ་པ་འདི་ནི་བཟང་པོའི་མཚན་མས་ཕྱུག །དགེ་མཚན་མང་ཡུལ་སྐྱིད་པའི་གྲོང་ཁྱེར་དུ། །བཞུགས་ཚེ་དྲི་མས་དག་པའི་འོད་གསལ་མཁར།
།འཇིག་རྟེན་དབང་ཞལ་ཟླ་བ་འབུམ་ཕྲག་ལས། །རྣམ་པར་རྒྱལ་བའི་དཀྱིལ་འཁོར་གཟིགས་པ་ན། །བསྔགས་པ་བརྗོད་པའི་ཨུཏྤལ་དཀར་པོ་ཡི། །དོག་པ་ཡིད་འོང་མཚན་མོའི་དཔལ་ཆེ་བ། །རྨི་ལམ་ཚལ་དུ་ཤར་བ་ཉིན་མོར་ཡང༌།
།རྣ་བའི་རྒྱན་དུ་ཉམས་པ་མེད་པར་མཛེས། །དཔལ་གྱི་རི་བོའི་མགུལ་དུ་འཕགས་པ་ཀླུ། །གྲུབ་པའི་སྙིང་པོ་ཆེ་ལས་ཐེག་དབུ་མ་རིགས་ཚོགས་ལ་སོགས་པ་ཆེན་གྱི། །གཙུག་ལག་རྒྱ་མཚོ་འཐུངས་བའི་ཆོས་ཀྱི་སྤྲིན།
།ཉིད་དུ་གྱུར་ལ་རབ་དགའ་དང་ལྡན་ཏེ། །བཅོམ་ལྡན་རིག་པའི་རྒྱལ་མོ་རྨ་བྱ་ཆེ། །སྲིད་པའི་དུག་ལ་མི་འཇིགས་ཞི་བ་ཡི། །གོ་འཕང་

འཇུག་པའི་གར་ལ་རྩེ་བཞིན་དུ། །མིག་ཟུར་ཞགས་པས་མངོན་དུ་གསལ་བར་གཟུང༌། །དཀར་པོའི་ཕྱོགས་སུ་ལངས་པའི་བ་སྤུ་ཡི། །འཁྲི་ཤིང་མུ་ཏིག་གོས་སུ་འཁྲུལ་འཛིན་པའི། །ལྷ་རྣམས་དད་པའི་དབྱིག་ཏུ་ང་ཆེར་ལ།
།དཔུང་རྒྱན་འོད་ཟེར་རབ་རྟོག་གི་རྒྱན་འཐབ་བཞིན་མཆོད་བྱས་ནས། །སྲིད་པའི་སྤྱོད་ཡུལ་མིང་གི་སྒྲ་ཙམ་ཡང༌། །གང་ན་མི་གནས་བདེ་ཆེན་འབའ་ཞིག་པའི། །ཞིང་གི་མགོན་པོ་སྣང་བ་མཐའ་ཡས་ཀྱི། །སྲས་སུ་བཞེད་པ་ཇི་བཞིན་གཤེགས་པར་གྱུར།
།ཟངས་ཚ་བསོད་ནམས་རྒྱལ་མཚན་གྱི་སྲས་གཉིས་པ་སངས་རྒྱས་བླ་མེད་དུ། །བསྙེམས་པའི་གསང་བ་ཀུན་བདག་ཉིད། །མི་ཉིད་ཚུལ་དུ་འགྲོ་བ་ཡི། །མགོན་པོ་ཕྱག་ན་རྡོ་རྗེ་ཅན་ཞེས་བྱ་བ་ས་མོ་ཕག་གི་ལོ་ལ་འཁྲུངས་པ།
།སྐུ་གང་དག་པ་མི་ཟད་པ། །རྒྱན་གྱི་འཁོར་ལོ་འདུས་མ་བྱས། །ཡིན་ཕྱིར་རི་ངེས་བསྟན་གྱི་རྒྱན་དང་ར་བ་ལ། །ཐོགས་པ་མེད་པའི་གར་གྱི་ཉམས། །བརྗིད་པའི་ཞབས་དག་སྟོང་པ་ཉིད།
།མཚན་མར་འཛིན་པ་ཀུན་འགོག་པའི། །བརྟེན་པ་ལྷ་ཡི་ལྷར་མཉམ་ལ། །རྫུ་འཕྲུལ་བསམ་མི་ཁྱབ་པ་ཅན། །ཡང་དག་བསྐལ་མང་བགྲོད་དཀའ་ལ། །སེན་མོའི་ཁ་རིས་དགོད་བཞིན་དུ། །རྒྱལ་བའི་ས་དེ་སྐད་ཅིག་མར།
།སྟེར་བྱེད་ལག་པ་མཐུས་རབ་རྟོག་ཕུལ་བྱུང་གི་རྒྱན་བརྒྱན་པ། །དེ་ཕྱིར་སེམས་ཅན་ངན་འགྲོ་རུ། །ལྷུང་བར་གྱུར་ལ་སྙིང་རྗེ་ནས། །སྲོག་ཕྲལ་ཐམས་ཅད་གདུང་མེད་པའི། །མཚོན་གྱི་བསྐལ་པ་ཁྱད་པར་གྱི་རྒྱན་མཚར་ཆེ་བ།
།སྐྱེ་བའི་འཇིག་པ་གཅོད་པའི་མཆོག །སྦྱིན་པའི་རྣོ་རྒྱུན་འཇིག་རྟེན་ན། །ཁྱད་འཕགས་མཁའ་ལ་སྤྱོད་པ་ཡི། །ཕུལ་བྱུང་གི་རྒྱན་རལ་གྲིའི་བྱ་བ་འདི་ལ་གྲུབ།
།དེས་བསད་སྐལ་བར་ཡང་ལྡན་ལ། །གསོ་བྱེད་རྡོ་རྗེའི་མན་ངག་གི །འཐོར་འཐུང་འཆི་བ་འབྲོས་པའི་ཆར། །འབེབས་པར་ནུས་པའི་སྙིང་པོ་འཆང༌། །འབྲེལ་ཚད་བདེ་བར་གཤེགས་པ་ཡི། །རྒྱུད་ལྡན་ཐབས་ཤེས་ཕུལ་བྱུང་བའི།
།བདག་ཉིད་གྲུབ་པའི་མངའ་གཅིག་

གིས། །ས་འོག་རྨོངས་པ་ཀུན་བཅོམ་ཁྱད་པར་གྱི་རྒྱན་ལ། །གདེངས་ཅན་རྒྱལ་པོ་བགྲང་ཡས་ཀྱིས། །མཆོད་པའི་དལ་འབབ་གཏེར་བརྟོལ་བར། །མདའ་ཆུ་ཁྲོན་པར་གྲགས་པའི་རླབས། །ད་ལྟ་ཡང་ནི་ཉམས་པ་མེད། །ཉིན་མོའི་མགོན་པོ་སུ་ཞིག་ལ།
།ལྟོས་མེད་མི་བདེན་འོད་ཀྱི་ཟེར། །དེ་ཡི་འཁོར་གསུམ་འཛིན་པ་ཡི། །གཡོག་ཏུ་ཡང་ཡང་འགོག་རྒྱན་འཆར་བར་བརྩོན། །ནམ་མཁའི་ལམ་རིང་ངལ་མེད་དུ། །བརྒལ་བའི་བགྱི་བ་འཁོར་གསུམ་འཛིན་པའི་ལས་དེར་ཞུགས་པས།
།སྲིད་པའི་མིག་ཅེས་གཙུག་ཀུན་ན། །མཆོད་པ་དེ་མཐུས་ཡིན་རབ་རྟོག་གི་རྒྱན་ནམ་སྙམ། །ཞེ་སྡང་འཁོན་གྱི་མེ་སྤངས་པའི། །བརྟུལ་ཞུགས་དྲག་པོར་འབར་བ་ཡིས། །ཉོན་མོངས་ས་ཡི་ཡུལ་བསྲེགས་ནས།
།འཁོར་དང་མྱང་འདས་གཉིས་མ་གྱུར། །རྡུལ་བྲལ་དག་པ་འབའ་ཞིག་ཏུ། །བྱེད་པོ་ཡ་མེད་གསར་པ་ཡི། །དབང་དུ་འགྲོ་བ་གསུམ་སོང་བའི། །སེམས་དེ་བགེགས་རྣམས་ཀྱིས་མ་ཁུགས། །དེ་ལྟར་སྙིང་གི་སྟོབས་ཕུང་པོ།
།ཕ་རོལ་མེད་པའི་དམ་བཅའ་ཡི། །རྩ་བ་བརྟན་པར་ཟུག་པའི་གནས། །སྤྲུལ་པའི་སྐུ་གང་ནས་བྱོན་པའི་ཞིང་ལྕང་ལོ་ཅན་ཞེས་བྱ་བར་གཤེགས། །གཞན་ཡང་གསང་བ་ཚད་དུ་མེད་པའི་དབྱངས་ལས་སྐྱེ་བས་མངོན་མཐོ་བ།
།བྱང་ཆུབ་སྙིང་པོའི་ཡིད་འོང་ལྗོན་པ་རྣམ་པར་རྒྱས་པའི་ཡལ་ག་ཅན། །དགེ་བའི་ལོ་མ་འབྲས་བུས་ཕྱོགས་རྣམས་རྫོགས་པ་གྲངས་སུ་རྩིར་མི་ཕོད། །དམ་པའི་གྲིབ་ཀྱིས་ཤིན་དུ་བསིལ་བའི་ཡང་བསྡུས་པ་བརྗོད་པའི་རྒྱན་རབ་མཆོག་འགའ་བདག་བརྗོད་འདོད།
།ཆོས་ཚུལ་ཕ་མཐའ་མེད་པའི་རྗེས་འགྲོ་མཁན། །ཀློག་པ་ཀུན་གསལ་བུ་མོའི་འགྲམ་པ་ནི། །དྲི་མས་སྟོང་པའི་རེག་བྱ་མི་འགྱུར་བདེ།
།ཕུན་ཚོགས་ལང་ཚོས་དྲེགས་པའི་སྒེག་ལྡན་མ། །དེ་ལྟར་བདག་ཉིད་ཆེན་པོ་ས་སྐྱ་པཎྜི་ཏ་དེའི་བཤད་པའི་བཀའ་ཡི་ཤིང་རྟ་ཆེ། །འཁྱོག་པོའི་ལམ་མ་ཞུགས་པར་འདྲེན་པ་ལ། །བསྙེངས་པ་བྲལ་ཞིང་སྤོབས་པའི་གྱེན་མིག་ཅན།
།རིག་པའི་སེང་གེ་རྐང་པ་བརྒྱད་པ་

དང༌། །རྣམ་དག་སྤྱོད་ཡུལ་གཞན་གྱིས་མི་འཕྲོགས་པའི། །ཤེས་བྱའི་རབ་གྱུར་ངོ་མཚར་སྤྲུལ་པའི་བློ། །མཚུངས་མེད་མཁས་པའི་བྱ་བ་གསུམ་མཐར་ཕྱིན། །བཟོད་པའི་ཁུར་དུ་བརྟན་པའི་ཁང་གཉན་ཞང༌། །ཆོས་དཀར་སྣང་བ་འབྱམས་པའི་ལུང་པ་ནས།
།དགེ་བའི་རང་བཞིན་དར་ལ་བབ་པའི་མ། །ཞེས་པར་སྙན་པའི་རྒྱལ་རྔ་སྲིད་རྩེ་ལ། །བརྒལ་བའི་མཚན་ཉིད་ཀུན་དང་ལྡན་པ་ཅན། །དོན་གཅིག་ན་ཡང་ཐབས་ཀྱི་དབྱེ་སྒོ་མང༌། །སྡིག་པའི་གཡུལ་ངོ་དཀའ་བ་མེད་པ་རུ།
།བཅོམ་པའི་དངོས་གྲུབ་གཉིས་ཀྱི་འབྲས་འབྱིན་པ། །གསང་བ་སྔགས་ཀྱི་ཐེག་པའི་རྒྱུད་འཛིན་དུ། །གདུང་བའི་ཁྱད་པར་མ་ལུས་སྐྱོབ་པའི་དཔལ། །གཞོམ་མེད་རྡོ་རྗེའི་འོད་དུ་འབར་བའི་ཟེར།
།མི་འཇིགས་མཁན་པོ་གྲགས་པ་སེང་གེའི་སྒྲ་ལྡན་པ། །ཡར་ལུངས་པ་མངོན་པར་བྱང་ཆུབ་པ་ཡི་རྒྱལ་མཚན་འཆང༌། །སྐུ་ཞང་རྒྱལ་བའི་དཔལ་འབྱོར་རྩེ་བའི་ཡུལ་དམ་པ། །མཚུངས་པ་མེད་པའི་ཤར་པ་ཤེས་རབ་འབྱུང་བའི་གནས།
།སྲིད་ལ་ངེས་པར་འབྱུང་བའི་གུར་པ་སྐྱོ་བའི་སྟོན་པ་དྲི་མ་མེད། །ཐར་པ་ཆེན་པོའི་འཚོ་བྱེད་རིན་ཆེན་གྲགས། །གཙང་ནགས་ཕུག་པ་འཇམ་པའི་དབྱངས་ལྡན་ལྷ་ཡི་ཤེས་རབ་འོད།
ཡང་དག་ཁོང་ནས་བཞད་པའི་འཛུམ་ཟེར་ཅན། །འཕགས་ནོར་བདུན་གྱིས་ཕྱུག་ཆེན་ཕྱ་རུ་བ། །ལྷུན་གྱིས་གྲུབ་པའི་དཔལ་དེ་འདི་ན་བཟང༌། །དོན་དམ་དབྱིངས་ན་སྦས་པའི་རྒྱ་བཀྲོལ་ཏེ། །ཐེག་པ་ཀུན་གྱི་སྙིང་ནི་འདར་ལྡན་པ།
།བླངས་པའི་སྙིང་པོ་འདི་ན་ཟབ་རྒྱ་ཆེ། །ཐབས་ཚུལ་མན་ངག་སྟོན་པའི་རྒྱུད་འཛིན་དུ། །དེ་ཉིད་རིགས་པའི་འཁོར་ལོ་མུན་འཇོམས་པའི། །ངང་ཚུལ་བདེན་པའི་སྲང་ལ་གཞལ་བའི་འོད།
།ཀུན་ལ་ཁྱབ་བྱེད་སྣང་བ་ཤིན་ཏུ་དམར། །ཆོས་ཀྱི་རྒྱལ་པོ་སྨྲ་བའི་ཉིན་མོར་བྱེད། །ལྷོ་ཕྱོགས་སུ་གྱུར་པ་འཛམ་གླིང་འདི་ན་ཀུན་མཁྱེན་པའི། །སྐྱེས་བུ་རིན་ཆེན་ཉིད་གྱུར་ཤེས་ཆེད་དུ། །དཔྱོད་ལྡན་རྣམས་ཀྱི་གཙུག་ན་འཕགས་པའི་དཔལ།
།མི་དམན་

ཞི་བའི་བཅུད་ཀྱིས་ལེན་པ་ཅན། །གསང་ཆེན་ལྟ་བའི་ཆོ་འཕྲུལ་དཀར་པོའི་རྩེར། །སྤྲོས་བྲལ་མངོན་སུམ་རྟོགས་པའི་ལག་སོར་གྱིས། །བདེ་བ་ཆེན་པོ་ཟིན་པའི་ལོངས་ཉིད་ལ། །སྤྱོད་པའི་དཀྱིལ་འཁོར་ཡོངས་སུ་བརྒྱན་པའི་ཏོག
།སྟོང་པ་བདག་མེད་སྙིང་རྗེས་བརླན་པའི་ཆུས། །ཡིད་སྲུབ་སེམས་ནི་མྱ་ངན་མེས་ཚིག་མི་འོས་པའི་རྒྱུའི་རྒྱན་ལ། །ནག་པོའི་རྩ་ལག་ཟད་དང་དགེ་ལེགས་ཀྱི། །འབྱུང་གནས་སྲིད་ལས་རྒྱལ་བ་ཡང་དགོན་པ།
།མཆོག་གི་དངོས་པོའི་ཚོགས་ཀྱི་འབྱོར་པའི་ཚད། །སྒོམ་དང་ལྷ་མེད་སྔགས་ཀྱི་སྒྲ་སྤངས་པའི། །རང་བཞིན་ཀུན་དགའི་གཉེན་གྱུར་རྒྱ་ཆེའི་དཔལ། །རྟག་པ་ཆོས་ཀྱི་དབྱིངས་འབྱིན་མཁན་པོ་དང༌།
།རྡོ་རྗེའི་སྦྱོང་མཆོག་མཐུ་ཡིས་འཁོར་བ་ལས། །རྣམ་པར་རྒྱལ་བའི་མཚན་མ་ཁམས་གསུམ་ན། །ངོམ་དང་ཆེ་བར་གཉེན་པའི་ཏོག་མཐོ་བ། །སྙིང་པོའི་རྒྱལ་མཚན་ནུབ་པ་མེད་པར་བསྒྲེངས། །གྲུབ་པ་ཆེན་པོའི་ལོངས་ལ་སྐྱོད་པའི་ཤུགས།
།ཐོབ་པའི་སེམས་རླབས་ཏིང་ངེ་འཛིན་གྱི་ཡོན་ཏན་རྒྱན་མང་དུ་གཉེར་བ་ཡིས། །ཡོན་ཏན་ཐམས་ཅད་ཁྱེར་བའི་རྒྱུན་དེ་ནི། །ཆད་པ་མེད་པའི་དཔལ་དང་ལྡན་པ་བྱུང༌། །དེ་ལྟར་ས་སྐྱ་པའི་གདུལ་བྱ་ཆོས་བཞིན་སྤྱོད་པ་རྣམས་ལྟ་སྨོས་ཀྱང་ཅི་དགོས།
སྡིག་པའི་ཚན་ཇི་ཙམ་ཆེ་ཡང་མཆོག་གི་གོ་འཕང་ལ་ཁྲིད་པར་མཛད་པ་ཡིན་ཏེ། ཆོས་དང་སྲིད་ཀྱི་གཙུག་ལག་གཉིས་ལྡན་དུ། །ཆེན་པོའི་ལས་ཀ་འཛིན་པའི་དཔོན་ཆེན་ཤཱཀྱ་བཟང༌།
།དུས་ཀྱི་སྙིང་པོ་མ་ལུས་འཐུངས་པའི་མཐའ། །མི་རྟག་འཇིག་རྟེན་ཕ་རོལ་སར་འདས་ལ། །སྡུག་བསྔལ་འབྱུང་གནས་བདེ་བ་འཇོམས་བྱེད་པའི། །སྡིག་པའི་ཁུར་དུ་ལྕི་བ་དེ་གང་དུ།
།སྐྱེ་བར་འགྱུར་རམ་དགོངས་ཏེ་འབྲི་ཁུང་པ་སྐྱོབ་པ་འཇིག་རྟེན་གསུམ་མགོན་གྱིས། །ལྷ་མིག་རྣམ་པར་དག་པས་གཟིགས་པ་ན། །དེར་ནི་མཁའ་ལ་ས་སྐྱ་པཎྜི་ཏ། །ལ་བའི་བེར་དཀར་གསོལ་བ་དེ་བྱོན་ནས།
།ཉམ་ང་དམྱལ་བའི་མེ་བོ་ཆེ་གསོད་པར། །ཕུ་ཐུང་སྤྲིན་གྱི་དཔྱངས་ཐག་རིང་བརྐྱང་སྟེ། །ཤཱཀྱ་བཟང་པོར་ཐར་

པ་ཆེན་པོའི་གྲོང་དུ་གྲོངས་སང་ཚེ། །འབྲི་ཁུང་པའི་ཐུགས་ལ་ཡོངས་འཛིན་དེ་ཡིས་ཟིན་ན་ཀུན་ཀྱང་བླའི། །དགེ་སྡིག་འབྲས་བུ་གཅིག་ཏུ་དཀར་བས་ན། །ལས་ཀྱི་མེ་ལོང་འཛིན་དེ་ངལ་བར་དགོངས། །གཅིག་ཏུ་མ་ཡིན་བགྲང་བ་ལས་འདས་པའི།
།ཞིང་ན་སེམས་ཅན་བསམ་པའི་དབང་ཤེས་སུ། །སྤྲོ་དང་བསྡུ་དང་ཆོས་ཀྱི་གོ་འབྱེད་སྐུ། །སྣ་ཚོགས་སྟན་པའི་མཛད་པ་མཐར་མི་གཏུགས། །དེ་ཡང་རིགས་རྣམས་ཀུན་གྱི་གཙོ་བོས་རྗེ་བཙུན་གྲགས་པ་རྒྱལ་མཚན་གྱིས་སྔོན།
།ལུང་དུ་བསྟན་པའི་འཁོར་ལོས་སྒྱུར་བྱས་པ། །གཟུགས་ཅན་བརྗོད་དང་བྲལ་བའི་རྣམ་པར་ཐར། །ཆུ་ཟླའི་ཚུལ་གྱིས་རི་མོར་དགོད་པ་ཅན། །ཟླ་བ་ནོར་བུའི་ས་གཞི་ངོས་གཅིག་ཏུ།
།དག་པའི་གནས་ཚད་སྟོན་པའི་འཛུམ་དཀར་གྱིས། །ཞིང་ཁམས་ཀུན་གྱི་སྙིང་པོ་འཐུངས་གྱུར་པའི། །མངོན་པར་དགའ་བས་རྟག་ཏུ་མྱོས་པ་ན། །ཟག་པ་ཟད་པའི་མཐར་ཐུག་ཡེ་ཤེས་ཀྱི། །ལུས་སུ་ལེན་ཚུལ་གཅིག་ལ་དུས་གསུམ་ཁའི།
།འདྲེན་པར་བོད་པའི་རྒྱལ་བ་ཀུན་རང་བཞིན། །དྲི་མ་མེད་པའི་དཔལ་དུ་མངོན་སངས་རྒྱས། །ངེས་པ་ལྔ་ཉིད་ལྡན་པའི་ལྡིང་ཁང་ན། །ལོངས་སྤྱོད་རྫོགས་པའི་སྐུ་སྟེ་སྒྲ་བརྙན་དང༌།
།མཚུངས་པར་རྟོག་པ་སྤྲུལ་པའི་གཞི་མེད་པས། །སེམས་ཅན་དུ་མའི་དོན་བྱེད་པ་རུ་གྱུར། །དངོས་དེ་སྲིད་ན་ཉེ་བར་མི་གནས་ཀྱང༌། །ད་དུང་གྲིབ་སྔོན་མེད་ཀྱི་དཔེ་རྒྱན་འོད་ཤེལ་ལྟར་དཀར་བ་ཡིས།
།འཇིག་རྟེན་མུན་དང་བྲལ་བའི་དྲིན་སྟེར་མཁན། །སྣང་བའི་རྒྱལ་པོ་ས་སྐྱ་པཎྜི་ཏ་འདི་ལ་ཕྱག་འཚོལ་ཞིག །ཐར་པའི་སྒོ་ཆེན་འགེགས་པའི་གྲུབ་མཐའ་རྣམས། །འཇིག་པའི་མཚན་མ་བཟང་པོས་ཤིས་པའི་རོ།
།གསང་བ་སྔགས་ཀྱི་སྟོབས་སུ་ལངས་བྱས་ཏེ། །དངོས་གྲུབ་ཆེན་པོ་གཉིས་ཀྱི་གང་རྒྱངས་བཞད། །ཡི་དམ་ལྷ་དང་བར་ཆད་འདྲེ་གཉིས་པོ། །ནོར་བ་མེད་པའི་བྱིན་རླབས་རྒྱུད་མང་དུ། །རྟག་པར་

ཟད་མི་ཤེས་པའི་དབྱངས་ལྡན་གླུ། །ཐམས་ཅད་སྟོན་པའི་སྦྱར་རྒྱན་ཡུལ་དུ་བསྒྱུར་མཁས་པས། །སྒྲིབ་པའི་གཤེད་དུ་དབབ་པའི་བདེ་གཤེགས་ཀྱི། །སྙིང་པོ་ཀུན་ལ་ཡོད་པར་མཐོང་བས་སྒྲ། །མ་བསྙོན་དོར་གྱི་རྒྱན་ཡིན་ཆོས་ཀྱི་མིག་ནི་གྲངས་མེད་པ།
།སྦྱིན་པའི་ཕ་རོལ་ཉིད་དུ་ཕྱིན་གྱུར་ལ། །ཞི་ལ་མངོན་སྦྱོར་དགེ་བའི་ཚོགས་ཀྱི་བཅུད། །རྫོགས་པའི་སངས་རྒྱས་གསོ་བའི་རིག་པ་འདི། །བགོས་སྐལ་བཞིན་དུ་ཐོབ་པའི་ས་སྐྱ་པ།
།སངས་རྒྱས་ཀྱི་བསྟན་པའི་བདག་པོ་ཅེས་བརྗོད་པའི་ཡུལ་མ་ནོར། །དེ་ཉིད་དོན་དང་ལྡན་པའི་ཡོན་ཏན་དོན་གཞན་བཀོད་པའི་རྒྱན་མང༌། །སྡུག་བསྔལ་ས་འོག་བྱིང་བའི་འདྲེན་པ་བྱེད། །འགྲོ་ཀུན་སྔོན་འཚང་མ་རྒྱས་བར་དག་ཏུ།
།ལྷན་ཅིག་གནས་པའི་ཕྲེང་ལས་ཡོལ་བ་ལྷན་ཅིག་བརྗོད་པའི་རྒྱན་མེད། །ཆོས་དང་སྲིད་པ་གཉིས་སུ་མི་བྱེད་པའི། །དཔལ་གྱི་འབྱོར་པ་ཆེན་པོའི་མགུར་གཅིག་ལས།
།འོངས་པའི་སྒྲ་དོན་བཟང་པོས་ཁམས་གསུམ་པ། །རྗེས་སུ་འཛིན་པའི་བསྐལ་པ་འདི་བཟང་ངོ། །འཇིག་རྟེན་འཇིག་རྟེན་འདས་པའི་སྤྱི་བོ་མ་ལུས་ནོན་པའི་སྐྱིལ་མོ་ཀྲུང༌། །མཁའ་ཁྱབ་བར་དུ་བཅས་པའི་ཞབས་ལ་སངས་རྒྱས་ཀུན་གྱིས་ཕྱག་བྱས་པའི།
།གཙུག་ཏོར་དྲི་མེད་འོད་ཟེར་རིང་པོས་གང་གི་བླ་ན་གཞན་ཕུལ་བྱུང་གི་རྒྱན་མེད་པ། །ངེས་པའི་ཡི་གེ་གཙང་མའི་རིས་སུ་བཀོད་པའི་ཕྲེང་བ་ཡོངས་སུ་སྨིན། །འཇམ་དབྱངས་མིའི་སྲིད་པ་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་བསྐལ་པ་བཟང་པོའི་ལེགས་ལམ་ལས།
ཞལ་སྐྱེས་སློབ་མའི་མཆོག་མཁས་ཤིང་གྲུབ་པ་བརྙེས་པ་དང་ཕྲིན་ལས་རྒྱུན་མི་ཆད་པའི་སརྒ་ད་བཅུ་གཉིས་པའོ།།
།།འཛམ་གླིང་ས་གཞིར་མཐོ་རིས་ཀྱི། །མཛེས་པར་བརྒྱན་ལ་ཡ་མཚན་ནས། །དེ་འཛིན་ས་ལ་ལེགས་བྲིས་གཙོ། །བརྒྱུད་པ་རིན་ཆེན་དྲི་མེད་པས་སྒེར་དཀར་དུ་གྲགས། །མི་རྗེ་ལྷས་སུ་བྱེད་པའི་མཐུ།
།གནམ་གྱིས་བྱིན་པའི་ཅོད་པན་རྩེ་ མོ་ཤིན་ཏུ་མཐོ་བས།

།བརྒྱ་བྱིན་དབུ་རྒྱན་ཉིད་རང་དང༌། །ས་བླའི་གནས་ན་མཉམ་མཛེས་ལམ་རྣམ་པར་དབྱེ་བ་ལས་བཤད་པའི་མཛེས་པའི་ཡོན་ཏན་གྱི་རྒྱན་གཽ་ཌ་པའི་ལུགས་པ། །ལྷ་དང་མིའི་སྲིད་གཉིས་སྐྱེས་ཀྱི། །རྒྱལ་པོའི་མཚན་ཉིད་ཀུན་རྫོགས་པའི།
།དཀྱིལ་འཁོར་དྲི་མེད་རིགས་སུ་མཐོ། །དབང་ཕྱུག་གཙུག་ན་སྤ་བར་གནས་རྒྱལ་པོ་དང་ཟླ་བ་གཉིས་ལ་སྦྱར་བས་སྦྱར་རྒྱན། །སྲིད་གསུམ་ལེགས་བྱས་ཕུང་པོ་མཐའ་དག་ས་སྟེང་གི་རྒྱལ་པོ་འདིར།
།གཏད་རབས་རྫོགས་མཐའ་མེད་པ་ཡི། །ཕྲེང་བ་འཆི་མེད་ལམ་རིང་ལ། །ཅོ་འདྲིའི་གཡུང་དྲུང་ཐིག་ལེར་འཁྱིལ། །རིག་པའི་གནས་ཀུན་ཤེས་པས་རྟོགས། །སྒྱུ་རྩལ་རྩེ་འཇོས་ལུས་སུ་བརྒྱན། །ཡོན་ཏན་ཚོགས་རབ་རྒྱ་ཆེ་བ།
།མཐུན་པར་འགྲོག་པའི་ལུས་རྟེན་དུ་གྱུར་པ་དོན་གཞན་བཀོད་པའི་རྒྱན་ཏེ། །ངག་གི་དབང་ཕྱུག་ཐོབ་པའི་མཁས་པ་དང༌། །འཇིག་རྟེན་གསུམ་ལ་དབང་ཕྱུག་འབྱོར་བའི་གཏེར། །གྲགས་པའི་སྒྲོལ་མ་ཁྲོ་གཉེར་ཅན་འཁྲུངས་ནས།
།སྤང་བྱ་ཕྱིས་མི་ སྐྱེ་བའི་བརྟུལ་སྤྱན་རས་གཟིགས་དང་རྩོམ་པ་པའི་མཚན་དཔེ་ལ་སྦྱར་བས་སྦྱར་རྒྱན་ཕོད་ཅན། །ལེགས་པར་བཤད་པའི་ཡིད་བཞིན་ནོར་གྱི་བུ། །གཏིང་མཐའ་དཔག་ཏུ་མེད་པའི་ལྷུམས་ཉིད་དུ།
།ཞུགས་པའི་ཡོན་ཏན་རྒྱ་མཚོ་ཆེན་པོ་ལ། །མངོན་པའི་ང་རྒྱལ་ཀུན་ནས་ནུབ་གྱུར་ཡང༌། །གང་ན་སེམས་དང་བྲལ་བའི་བེམས་ཆོས་ལ། །ཤེས་པར་ལྡན་པའི་དོན་མེད་ཅན་སྒྲུབ་པ།
།ཇི་བཞིན་བླུན་པོ་རྣམས་ཀྱིས་མཆོད་བྱ་བའི། །ཡུལ་ལ་མེད་པའི་སྒྲོ་བཏགས་བསྔགས་བརྗོད་འདོད། །མཁས་ཚུལ་སྡེབ་སྦྱོར་བྲྀཏྟ་ཛ་ཏིའི་མེ་ཏོག་གི །ཟས་ཅན་ཁྱུ་ལས་ཡར་བའི་ཉི་ཚེ་བ། །སྦྲང་མ་གྲོང་པའི་སྐད་ཀྱིས་མུ་ཅོར་གླུ།
།སྙན་པར་རློམ་ལ་མཚར་བའི་གད་མོར་ཤོར་ཏེ། །དེས་ན་འགྲན་ཟླ་ཤཱཀ་ཐུབ་ཀྱིས་ཀྱང་གང་གི་མཁྱེན་པ་ལ། །མཚུངས་དཀའ་ཚད་མའི་མགོན་པོ་ས་སྐྱ་པ། །ཀུན་དགའ་རྒྱལ་མཚན་ཞབས་དག་ཅིས་མི་བསྟོད་དེ་བསྟོད་པར་རིགས་སོ།
།སྙམ་པའི་བློ་ནི་མི་སྡོད་དེ་ཅན་རྒྱུག །ཨེ་མའོ་དེ་ཡི་རྟོགས་པ་

བརྗོད་པའི་ཡུལ། །མཐའ་དག་ཚད་དུ་མེད་པ་གཞལ་བྱ་བར། །དེ་བཞིན་གཤེགས་མང་སྐྲག་པའི་སྤུ་བློང་ན། །སོ་སྐྱེ་རྣམས་ཀྱིས་དཔག་ཏུ་ནུས་པར་ག་ལ་ཞིག་སྟེ་མི་ནུས་སོ་ག་ལ་ཞིག །བརྗོད་དེའི་དོན་དང་བྲལ་བ་མཐའ་ཡས་ཚིག་གི་མཛོད།
།ཡི་གེའི་རང་བཞིན་དག་ཏུ་འཁྲུང་པའི་ཚུལ། །ཆུ་སྲིན་འབྱུང་གནས་སྦགས་པའི་རི་རབ་ཀྱི། །མྱུ་གུ་འབུམ་གྱི་ཆོ་གས་བྲིར་མི་ལང་ཕུལ་བྱུང་གི་རྒྱན། །འོན་ཀྱང་བཅོམ་ལྡན་སྒྱུ་མ་ཆེན་པོའི་རྡུལ།
།དངོས་པོ་བྲལ་བས་སྟོང་པར་ཞུགས་དེ་ཡང༌། །ཆུ་ལ་ཀུན་གསལ་ལྟ་བུར་སྣང་བའི་མགྲོན། །རྣམ་ཐར་སྒོ་བརྒྱ་གདངས་པ་དང་ཆོས་ཁུངས་སོ་སོར་ཞར་བྱུང་དུ་བསྟན་པ་རྣམས་ཕྱོགས་གཅིག་ཏུ་བཏུས་ནས་ཚིགས་བཅད་རྒྱུད་པར་བསྡམས་པས་འདི་རྨད་དུ་བྱུང་བས་ན་རྟགས་བརྗོད་ཕྱོགས་རེ་བ་མཐོང་བའི་ཡུལ་གྱིས་མནར་བ་རྣམས་སྨྲ་བ་བསྒྱུར་བར་གྱིས་ཤིག
།ལུང་དང་རིགས་པ་གཉིས་སུ་མི་འགལ་བའི།
།ངོ་བོ་ཉིད་ཀྱི་རང་བཞིན་བརྗོད་ཙམ་ན། །ཕུལ་བྱུང་རྒྱན་དུ་འགྲོ་བ་དམ་པའི་ལུགས། །བཟང་པོའི་སྤྱོད་མཆོག་རྗེས་སུ་མཐུན་པར་བརྩམས། །དེ་ཚེ་གང་བྱིན་བརླབས་པའི་རྨི་ལམ་ལ། །མཚན་ལྡན་སྐྱེ་བ་མེད་པའི་མཁའ་རིས་སུ།
།གཞོམ་མེད་ལྷ་སྔགས་འཇམ་པའི་དབྱངས་ཀྱི་ས་བོན་དྷཱིཿཡིག་དང༌། སྤྱན་རས་གཟིགས་ཀྱི་ཡི་གེ་དྲུག་པའི་ཕྲེང་བ་དཀར་ཞིང་འོད་དུ། བཀྲ་བ་དང་སྲིན་ལག་ནས། །སྡིག་པའི་ཁྲག་གི་ཆུ་གཏེར་ཐོན་སྙམ་བྱེད་པ་བྱུང་ངོ་།
།རིག་པ་ཀུན་ལ་ཁྱབ་འཇུག་རྩོམ་པ་པོ་དང་ལྷ་ཁྱབ་འཇུག་གི་འཇུག་པ་ལ་སྦྱར་བས་སྦྱར་རྒྱན་ནོ་ལག་འགྲོ་ཡི། །གནས་ནས་ལངས་པའི་སྙན་ངག་ས་ཆེན་པོ། །ཁྱེར་པའི་འཁུན་གྱི་སྒྲ་ལ་དབྱངས་ཅན་མ།
།གཟུགས་ཅན་བཞིན་དུ་རྒྱུ་བའི་ཡང་དག་དོན། །བྱང་ཆུབ་མངོན་དུ་མཛད་པའི་སརྒ་སྟེ། །བཅུ་གཉིས་ཉི་མའི་གྲོང་ཁྱེར་ཆེན་པོ་ན། །འཁྲུལ་པའི་མུན་པ་སྤངས་པའི་དེ་ཉིད་འོང༌།
།སྣང་བ་མཆོག་ཏུ་འཕྲོ་ལ་སུ་མི་དགའ། །ཁྱད་པར་འཕགས་པའི་སྒྲ་འདིས་ཁོར་ཡུག་གི །རི་བོ་མྱོས་པའི་ཡན་ལག་མཆོག་འདར་ན། །སེམས་དང་ལྡན་ལ་དཔྱད་མི་འཚལ་བའི་དབྱངས། །ལེགས་པར་བཤད་པས་བསྐལ་པ་བརྒྱ་ཟུང་ཞིག
།རྨོངས་པའི་

ཕྱག་དར་ཕུང་པོའི་ཁྲོད། །ཚིགས་བཅད་གསེར་གྱི་རྡུལ་ཕྲན་ཡང༌། །རང་འོད་འཚེར་མོད་རིན་པོ་ཆེ། །འབའ་ཞིག་གླེང་འདིར་དེ་ལྟ་མིན། །བདུད་རྩིའི་གཏམ་གྱི་ཆུ་ལས་སྐྱེས། །རྣ་བར་མཛེས་དེའི་འབྲས་བུ་ཞིག
།སྙིང་ལ་སྨིན་ནོ་འཐུང་ཞིག་དང༌། །སྲིད་པས་བྱས་པའི་འཇིག་པ་མེད། །འདི་ཉིད་ཐོས་དོན་གཉེར་ཐམས་ཅད། །ཤེས་བྱ་དག་པའི་མེ་ལོང་ལ། །ཇི་ལྟ་བ་མཐོང་དེ་ཡོད་མེད། །མཐའ་གཉིས་བཅོམ་པའི་རྒྱལ་རྔ་བརྡུངས།
།འཇམ་དབྱངས་བརྒྱུད་མས་མི་ཤེས་པའི། །ཆོས་གཞན་མེད་ལ་དེའི་རིང་ལུགས། །བདེ་གཤེགས་བསྟན་པ་རྩོད་བྲལ་བར། །ངེས་སོ་དེ་ཕྱིར་རྒྱས་གྱུར་ཅིག །དེ་དག་ཉམས་པ་མེད་དར་བའི། །སྟོབས་ཀྱི་ཉེར་འཚོ་ཤིན་ཏུ་མཐོ།
།སྲིད་རྩེ་བརྒལ་བའི་བསོད་ནམས་ཀྱི། །ས་བོན་འདི་ན་བཏབ་རྒྱ་ཆེ། །དཔུང་པ་གཙུག་ལག་གཉིས་འཐུང་དབང༌། །རལ་གྲིའི་འཁྲི་ཤིང་དཔྱིད་རྒྱལ་པོ་གླང་ཆེན་དཔྱིད་གསུམ་ལ་སྦྱར་དུ་ཡོད་པས་སྔོན་མེད་པའི་སྦྱར་བ་གསུམ་ལྡན་གྱི་རྒྱན་ལྟ་བུར།
།སྔོན་པོར་གཡོ་བའི་བུང་བ་ཡི། །སྒེག་པས་དྲེགས་མྱོས་རྣམས་བཅོམ་སྟེ། །ནམ་མཁའ་དང་མཉམ་ས་གཞི་ལ། །རང་དབང་རྒྱུན་དུ་ཐོབ་པ་ཡི། །འཁོར་ལོ་འདོད་དགུར་བསྒྱུར་བྱས་ནས།
།འགྲོ་བའི་རེ་བ་ཆར་དུ་ཕོབ། །ཨེ་མ་འཇིག་རྟེན་དགེ་བ་ཡིས། །གཞུ་བཞིན་བཀུག་པའི་ཕུན་ཚོགས་རྒྱུད། །སྡེ་བཞིའི་དཔལ་གྱི་སྦྱིན་པས་སྲིད། །འབྱོར་པའི་རྒྱལ་པོ་འདི་རྒྱལ་ལོ།
།ཆོས་ལྡན་མཛེས་པའི་དཔལ་མོ་ལས་བྱུང་རྒྱལ་རིགས་ཐིག་ལེའི་བྱ་བ་ཀུན། །བདེ་དང་བཀྲ་ཤིས་འདོད་པའི་འབྲས་བུ་ཆེན་པོས་མངར་བའི་ཉེར་སྤྱད་གསར། །དེ་ཡང་སྡིག་པའི་དགྲ་བཅོམ་ཁྲོ་བས་རྗེས་སུ་འབྲེལ་བའི་སྙིང་སྟོབས་ཀྱིས།
།ཐམས་ཅད་མཁྱེན་པའི་དངོས་པོ་བླ་ན་མེད་པའི་བྱང་ཆུབ་གཏེར་ཐོབ་ཤོག །འཇམ་པའི་དབྱངས་དངོས་སྨྲ་བའི་མགོན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་རྣམ་པར་ཐར་པ་བསྐལ་པ་བཟང་པོའི་ལེགས་ལམ་ཞེས་བྱ་བ་འདི་ནི་ས་ལ་སྤྱོད་པའི་མཐོ་རིས་ཀྱི་རྒྱལ་པོ་ངག་དབང་འཇིག་རྟེན་དབང་ཕྱུག་གྲགས་པ་ཕྱོགས་ཐམས་ཅད་ལས་རྣམ་པར་རྒྱལ་བས་མྱོས་ལྡན་ནམ་ས་མོ་ཡོས་བུའི་ལོ་མགོར་རྫོགས་ལྡན་གྱི་སྒོ་འཕར་རྣམ་བཞི་ཕྱེ་བ་རིན་ཆེན་སྤུངས་པའི་ཕོ་བྲང་དུ་ལེགས་པར་བཀོད་པའོ།།
།

